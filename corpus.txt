Penktadienio vakarą Kaliningrade vykusiose paskutinėse pasaulio futbolo čempionato E grupės antrojo turo rungtynėse susikovė Serbijos ir Šveicarijos rinktinės.
Serbijos komanda į priekį išsiveržė jau 5 minutę, kai puikiu smūgiu galva kamuolį į vartų tinklą pristatė Aleksandras Mitrovičius.
Tačiau antras kėlinys prasidėjo pagal priešingą scenarijų: 52 min. Granitas Xhaka fantastišku šūviu iš toli išlygino rezultatą – 1:1.
Kai jau pakvipo lygiosiomis, 90 min. vienas nuo visų pabėgo Xherdanas Shaqiri ir, laimėjęs akistatą prieš vartininką, išplėšė svarbią pergalę Šveicarijai – 2:1. Džiaugsmo apimtas įvarčio autorius nusiplėšė nuo savęs marškinėlius ir su malonumu užsidirbo geltoną kortelę.
Paskutiniame E grupės ture Serbija kovos su Brazilija, o Šveicarija – su Kosta Rika.
Brazilams ir šveicarams visiškai užteks ir lygiųjų, tuo metu serbai privalės laimėti arba iškovoti bent tašką ir sulaukti solidžios dovanos iš kostarikiečių.
Rungtynėms vadovavo teisėjas iš Vokietijos Felixas Brychas.
Įdomu, kad į Kaliningradą palaikyti savo šalies komandos trys šveicarai atvyko netradicine transporto priemone – traktoriumi. 1800 km atstumą jie įveikė per dvi savaites.
Serbai pirmame ture 1:0 įveikė kostarikiečius, o šveicarai sužaidė lygiosiomis 1:1 su brazilais.
Penktadienį Volgogrado arenoje baigtas žaistas 2018 metų pasaulio futbolo čempionato D grupės antrasis turas. Jo finiše Nigerijos rinktinė 2:0 (0:0) pranoko Islandiją.
Bėgdamas džiaugtis savo įvarčiu A. Musa keliu netyčią įspyrė ant žemės gulėjusiam Ragnarui Sigurdssonui į galvą ir prakirto jam pakaušį.
Išsiveržę į priekį Nigerijos atstovai ėmėm visiškai dominuoti aikštėje ir buvo tik laiko klausimas, kada rezultatas pasikeis. 74 min. tas pats A. Musa puikiu smūgiu sudrebino vartų skersinį, o po minutės pelnė savo antrąjį įvartį, kai apsivarė varžovų gynėją ir vartininką – 2:0.
Islandams atgijo viltys, kai 82 min. teisėjas po VAR peržiūros skyrė 11 metrų baudinį, tačiau Liverpulio „Everton“ saugas Gylfi Sigurdssonas veikiausiai pabūgo 196 cm ūgio nigeriečio Franciso Uzoho ir šovė virš vartų.
Paskutiniame D grupės ture Nigerija kovos su Argentina, o Islandija – su Kroatija. Nigeriečiams norint žengti į aštuntfinalį veikiausiai užteks ir lygiųjų, nebent islandai nugalės kroatus bent dviem įvarčiais. Tuo metu argentiniečiams būtina įveikti afrikiečius.
83' Gylfi Sigurdssonas nerealizavo 11 metrų baudinio
Pirmame ture nigeriečiai 0:2 nusileido Kroatijai, o islandai sužaidė lygiosiomis 1:1 su Argentina.
Rusijos futbolo rinktinei užtikrintai įveikus A grupės barjerą FIFA 2018 metų pasaulio futbolo čempionate, Maskvos metro deramai įprasmino šį pasiekimą – nuo šiol futbolo kovas galima tiesiogiai stebėti ir 60-80 metrų po žeme.
Maskvos metro šiais metais buvo aprūpintas daugiau nei 1600 ekranų. Pagrindinis ir pirminis jų tikslas buvo keleiviams rodyti aktualią informaciją ir skelbti vietos naujienas, tačiau, kol Rusijoje vyksta didžiausias futbolo renginys per visą šalies istoriją, ekranuose tiesiogiai transliuojamas futbolas.
Maskvos gyventojai ir futbolo gerbėjai iš viso pasaulio, suvažiavę palaikyti savo rinktinių, labai džiaugiasi galimybe keliaujant metro tiesiogiai stebėti rungtynes.
Tai buvo 1986-ųjų birželio 22-oji, pasaulio futbolo čempionato, kuris vyko Meksikoje, ketvirtfinalis, o jame ginklus surėmė Anglija ir Argentina.
Jame Maradona viso pelnė du įvarčius, o Argentinos komanda nugalėjo anglus rezultatu 2:1 ir pateko į čempionato pusfinalį. Vieną iš minėtų įvarčių puolėjas įmušė ranka, bet arbitras to nepastebėjo.
Vėliau belgus įveikusi ir į finalą patekusi Argentina 3:2 pranoko Vakarų Vokietijos rinktinę ir iškovojo pasaulio čempionų titulą.
„Negaliu pakeisti istorijos, tiesiog noriu atsiprašyti už tą įvartį. Daugiau nieko tikrai negaliu padaryti“, – 2008-aisiais vienai radijo stočių teigė futbolininkas.
Dabar ši situacija, kai po žaidimo ranka buvo užskaitytas įvartis, paprasčiausiai nebepasikartotų. Nuo šio pasaulio čempionato arbitrams talkina VAR sistema ir vaizdo peržiūrų teisėjo asistentai, kurie atsakingi už tokias situacijas, kai kyla klausimų ar įvartis pelnytas teisėtai, ar ne.
Tad jei 1986-aisiais būtų veikusi VAR sistema, po vaizdo peržiūros greičiausiai arbitras nebūtų įskaitęs Maradonos įvarčio, pelnyto ranka.
Pasaulio čempionato E grupės rungtynės tarp Brazilijos ir Kosta Rikos žiūrovams dovanojo daug emocijų ir įtampos, tačiau brazilų atakų bangas atlaikę Kosta Rikos futbolininkai buvo per plauką nuo pirmojo savo taško. Brazilijos rinktinės kailį per teisėjo pridėtą laiką gelbėjo Philippe Coutinho.
79 min. atrodė, kad brazilai gavo fantastišką progą išsiveržti į priekį. Kovodamas dėl kamuolio Neymaras krito ant žolės, o čaižus teisėjo švilpukas ir mostas ranka reiškė baudinį į Kosta Rikos vartus. Brazilų sirgaliai jau džiūgavo, tačiau kelios minutės parodė, kad tas džiaugsmas buvo ankstyvas.
Mačo arbitras konsultavosi su savo VAR sistemos asistentais, po minutės arbitras atšaukė savo sprendimą.
Brazilų kailį gelbėjo Phillipe Coutinho, kuris per pridėtą rungtynių laiką pelnė pirmąjį rungtynių įvartį – 1:0.
Besibaigiant mačui pergalę įtvirtino Neymaro įvartis – 2:0.
Brazilija 2 – 0 Kosta Rika
Lyginant su pirmomis rungtynėmis, brazilų gretose mačą pradėjo gynėjas Fagneris, kuris užėmė Danilo vietą. Kosta Rikos gretose mačą pradėjo kairysis saugas Bryanas Oviedo, kuris užėmė Francisco Calvo vietą.
Pirmame ture abi rinktinės nepatyrė pergalės skonio: Brazilija 1:1 išsiskyrė su Šveicarija, o Kosta Rika 0:1 nusileido Serbijos futbolininkams.
Kosta Rikos antroji nesėkmė laidoja šios rinktinės galimybes patekti į čempionato aštuntfinalį.
JAV greito maisto restoranų tinklas „Burger King“ atsiprašė už Rusijos socialiniame tinkle „VKontakte“ paskelbtą seksistinę reklamą.
Joje įmonė pasaulio futbolo čempionato proga visoms moterims, kurios pastos nuo futbolo žvaigždės, siūlė 3 mln. rublių (41 000 eurų) ir nemokamus „Whopper“ mėsainius iki gyvos galvos. „Moterys, kurioms pavyks nutverti geriausius futbolininko genus, garantuos Rusijos sėkmę ateities kartoms! Pradėkite!„
Socialiniuose tinkluose ir tarptautinėje spaudoje kilus protestų audrai, įmonė atsiprašė už reklamą. Ji esą yra „pernelyg žeidžianti“.
Iš tikrųjų reklama buvo sugalvota kaip pokštas. Ji buvo paremta Rusijos parlamentarės Tamaros Pletnevos interviu.
70-metė Šeimos komiteto Dūmoje pirmininkė įspėjo ruses dėl intymių santykių su pasaulio futbolo čempionato svečiais. Kremliaus atstovas Dmitrijus Peskovas netrukus po to atrėžė, kad Rusijos moterys „sprendžia pačios“.
Po pirmojo planetos pirmenybėse brazilų mačo nemažai kritikos strėlių sulaukęs Neymaras savaitės pradžioje buvo priverstas praleisti bendras treniruotes su ekipa, tačiau mačui su Kosta Rika bus pasirengęs, tą spaudos konferencijoje teigė Brazilijos rinktinės strategas Tite.
Anot jo, Neymaras pasiruošęs rungtynes pradėti startinėje sudėtyje, o rungtynėse su Kosta Rika brazilams būtina pergalė.
Pasak ekipos stratego, Neymarui dar reikia laiko – mažiausiai penkerių rungtynių, kad Brazilijos rinktinės žvaigždė pasiektų sportinės formos piką.
Neymarui mačas pasaulio čempionate su šveicarais buvo pirmosios oficialios rungtynės po vasarį patirtos čiurnos traumos. Po lygiosiomis (1:1) pasibaigusio mačo Neymaras sulaukė Brazilijos žiniasklaidos kritikos už individualiais veiksmais grįstą žaidimą.
„Per rungtynes su šveicarais jis sužaidė savo pirmąsias 90 minučių po išsigydytos traumos.
Jam reikia minimum dar penkerių rungtynių, kad pasiektų optimalią sportinę formą ir pajustų gerą žaidimo ritmą. Nėra ko jaudintis, jis gerame kelyje“, – ramino Brazilijos rinktinės strategas.
Tite taip pat paneigė gandus, kad po nuviliančių rungtynių su šveicarais prašė Neymaro keisti žaidimo stilių ir dažniau dalintis kamuoliu su draugais.
„Tai netiesa, to nebuvo. Visiems futbolininkams tenka atsakomybė už komandos rezultatus ir kiekvienas asmeniškai yra atsakingas už savo indėlį ekipai. Aš nesiruošiu nuimti nuo Neymaro lyderio atsakomybės.
Jis yra genijus. Mes visi turime padėti komandai siekti geriausio žaidimo, tačiau taip pat turime atsižvelgti į žaidėjų charakteristikas“, – kalbėjo Tite.
Anot stratego, lygiosios su šveicarais nesuteikia jokio pagrindo nerimui prieš mačą su Kosta Rika.
„Taip, šis mačas yra labai svarbus dėl to, kad su šveicarais sužaidėme lygiosiomis. Mes tą žinome. Mums reikia panašios, geros gynybos bei efektyvumo priekyje“, – spaudos konferencijoje teigė Brazilijos rinktinės strategas.
E grupės rungtynės tarp Brazilijos ir Kosta Rikos prasidės 15 val. Antrasis šios grupės mačas tarp Šveicarijos ir Serbijos vyks 21 val.
Argentinos futbolo sirgaliui Nestorui Penovi čempionatas Rusijoje baigėsi anksčiau laiko. Tarptautinė futbolo federacija (FIFA) skandalą sukėlusiam vyrui atėmė teisę lankytis stadionuose.
Tokios bausmės N. Penovi susilaukė dėl pasityčiojimo iš rusės mergaitės.
Argentinietis internete patalpino Žemutiniame Naugarde nufilmuotą video įrašą, kuriame jaunos rusaitės prašo pakartoti savo sakomas frazes ispanų kalba.
Pradžioje argentiniečio frazės buvo nekaltos, tačiau vėliau nieko nesuprantanti mergaitė ispaniškai ėmė kartoti itin nepadorius dalykus.
Į šį vaizdo įrašą sureagavo patys argentiniečiai, atkreipę čempionato organizatorių dėmesį.
Vyro elgesiu pasipiktino ir aukščiausio lygio Argentinos valstybės asmenys, ministrų kabineto nariai.
FIFA reagavo nedelsiant ir N. Penovi į stadionus negalės patekti nepaisant to, kad yra įsigijęs bilietus.
„Tai buvo keliems draugams skirtas įrašas“, – taip teisinosi N. Penovi, pats turintis mažametę dukrą.
„Geras žmogus, bet padarė didelę klaidą“, – apie 47-erių vyro poelgį kalba jo kaimynai Argentinoje.
„Popieriaus namas subyrėjo“, – perfrazuodama pasaulyje šiuo metu itin populiaraus ispanų serialo „Casa de Papel“ pavadinimą skelbia Argentinos žiniasklaida. Pralaimėjimas Kroatijai 0:3 parodė tikrą prie favoričių priskirtos šios Pietų Amerikos rinktinės veidą – Jorge Sampaoli komanda į Rusiją atvyko visiškai nepasiruošusi.
Signalų, kad su Argentinos rinktine viskas toli gražu nėra tvarkoje, būta jau anksčiau. Komanda tik vargais negalais įveikė Pietų Amerikos zonos atrankos varžybų barjerą.
Tačiau to, kas Žemutinio Naugardo stadione įvyko ketvirtadienio vakarą, Argentina tikrai nesitikėjo.
„Šių rungtynių planas neveikė, pralaimėjimas labai skaudus. Jaučiu ne gėdą, o tikrą skausmą, kadangi Argentinos šalis nebuvo aukštumose. Tačiau kol turime galimybių, reikia kovoti. Atsakomybė dėl pralaimėjimo yra mano, tikrai nesiruošiu jos suversti vartininkui Caballero (po šiurkščios vartų sargo klaidos kroatai pelnė pirmąjį rungtynių įvartį, – red. past.)“, – po fiasko kalbėjo argentiniečių treneris J. Sampaoli.
Treneris sunkiai valdėsi ir pirmajame kėlinyje, kuomet dėl savo reakcijos gavo geltoną kortelę.
Argentinos žurnalistas Sebastianas Tempone praneša, kad iš karto po mačo rinktinės futbolininkai susirinko vienoje iš stadiono patalpų ir tarėsi ką daryti.
Visgi kiek vėliau ši informacija buvo paneigta. Anot Argentinos žiniasklaidoje išplatinto pranešimo, žaidėjai treneriui spaudimo nedaro, o atleisti jį federacijai būtų sudėtinga – S. Sampaoli turi 5 metų trukmės sutartį ir atleidimo atveju gautų 20 mln. JAV dolerių kompensaciją.
Nežinia, kuo viskas pasibaigs, tačiau šį sykį itin aštri kritika liejosi ir „Barcelonos“ superžvaigždės L. Messi atžvilgiu, kurį Argentinos žiniasklaida skalpavo kur kas smarkiau, nei šiurkščiai suklydusį vartininką Willy Caballero.
Kai kurie argentiniečiai negi ėmė reikalauti, kad L. Messi paliktų rinktinę.
„Messi yra užvaldęs Argentinos rinktinę. Jis yra tapęs rinktinės treneriu. Ir jis nusprendė į rinktinę kviesti savo draugus, o mes matome rezultatą. Trapi, bejėgė, beširdė ekipa. Messi, tu tapai beširdžiu. Užteks Mascherano, tavo draugelio. Užteks Sampaoli ir jo antitaisyklių. Užtenka to spaudimo. Lauk visus nekontroliuojamus lyderius.
Messi, vieną kartą pasitrauk iš Argentinos rinktinės. Šį kartą tikrai nebus skaudu, jei apie tai pagalvosi“, – negailestingai rėžė įtakingas Argentinos futbolo žurnalistas Fernando Niembro, priminęs situaciją, kai L. Messi jau buvo paskelbęs apie karjeros rinktinėje pabaigą, tačiau vėliau nusprendė į ją sugrįžti.
Nors tokia drąsi F. Niembro nuomonė sulaukė prieštaringos reakcijos, kai kurių kitų ekspertų nuomonė buvo ne mažiau aštri.
Buvęs Argentinos futbolininkas Ricardo Caruso Lombardi iškėlė sąmokslo teoriją, neva L. Messi taip prastai žaidžia todėl, kad nori rasti atpirkimo ožį ir jį sudeginti ant laužo. Pasak jo, tai jau minėtasis treneris J. Sampaoli.
„Messi... Jam neberūpi niekas. Pasižiūrėkite, kaip jis bėga. Man atrodo, kad jis šitaip blogai žaidė todėl, kad įmestų į laužą Sampaoli ir išvengtų atsakomybės. Ir aš manau, kad jam pavyks, kad Argentina turės kitą trenerį rungtynėse su Nigerija“, – pažymėjo jis.
Apskritai bendra Argentinos žiniasklaidos pozicija yra aiški – artėjama prie katastrofos. Ir niekas nebenustebs, jei praėjusiame pasaulio čempionate finale žaidusi rinktinė šį kartą liks už grupių varžybų etapo borto – tokios beveidės Argentinos komandos gerbėjai nematė jau seniai.
Tuo metu kroatų saugas Luka Modričius užstojo L. Messį.
„Jis aikštėje vienas negali padaryti visko. Jam reikia pagalbos“, – po rungtynių ištarė Kroatijos rinktinės kapitonas, įmušęs antrąjį mačo įvartį.
Po šio pralaimėjimo situacija argentiniečiams D grupėje yra labai komplikuota.
Vos 1 tašką turinti Argentina galimybių patekti į aštuntfinalį galutinai dar neprarado, tačiau jau nebėra priklausoma vien tik nuo savęs pačios. Situacija aiškesnė taps po šiandien, penktadienį vyksiančio Islandijos ir Nigerijos tarpusavio susitikimo.
Pasaulio čempionate ketvirtadienį vakare futbolo gerbėjus kaustė D grupės rinktinių – Argentinos ir Kroatijos – kaktomuša. Po lygaus pirmo kėlinio antroje mačo pusėje Argentina subyrėjo ir patyrė gėdingą nesėkmę, o fantastiškai žaidusi Kroatija užsitikrino vietą kitame etape.
Mačo pradžia Argentinai nieko tragiško nežadėjo. Tiesa, nors rungtynės prasidėjo be didesnės žvalgybos, tačiau Kroatijos rinktinė buvo šiek tiek aštresnė.
5 minutę darbo turėjo Argentinos vartų sargas Wilfredo Caballero, kuris atrėmė pavojingą Ivano Perisičiaus smūgį.
12 min. dėmesio centre atsidūrė argentinietis Maximiliano Meza, kuris pavojingai smūgiavo į Kroatijos vartus.
Puikaus šanso 30 min. jau neišnaudojo argentiniečiai: po labai grubios Kroatijos gynybos klaidos Enzo Perezas nepataikė į tuščius vartus.
Kalbant apie pirmą kėlinį – kovos netrūko, tačiau smūgių į vartus – mažoka, ekipos pirmoje mačo pusėje turėjo po vieną realią progą pasižymėti.
Po pertraukos pavojingą Ante Rebičiaus reidą nutraukė Gabrielis Mercado, kuris iškart užsidirbo geltoną kortelę. Tačiau netrukus tas pats A. Rebičius vėl atsidūrė dėmesio centre: Argentinos vartų sargas Wilfredo Caballero labai nevykusiai perdavė kamuolį gynėjui, o kroatas ore nestabdęs kamuolio techniškai pasiuntė jį į vartus.
64 min. pavojingas Gonzalo Higuaino perdavimas iš krašto galėjo baigtis įvarčiu, iš pradžių Maximiliano Meza smūgį atrėmė Danijelis Subasičius, o vėliau Lionelio Messi bandymą blokavo gynėjas. Tai buvo bene vienintelis kartas, kai „Barcelonos“ žvaigždė realiai grasino varžovų vartams.
Kroatų pranašumą 81 min. įtvirtino fantastiškas Luka Modričiaus smūgis į vartų kampą – 2:0.
Rungtynių kontrolę praradę argentiniečiai visai pakriko ir nevengė kroatus stabdyti labai šiurkščiomis pražangomis.
Varžovų triuškinimą jau per pridėtą teisėjo laiką (91 min.) pratęsė Ivanas Rakitičius, kuris sustojus nuošalės laukusiems argentiniečiams po Mateo Kovačičiaus perdavimo kamuolį pasiuntė į vartus – 3:0.
Kroatų pranašumą išduoda ir statistika, vos trys argentiniečių smūgiai iš 10-ies skriejo į vartų plotą, o kroatai į vartus smūgiavo 14 kartų ir penkis kartus kamuolys skriejo į vartų stačiakampį.
Penktadienį 18 val. susitiks Nigerija ir Islandija. Paskutiniame ture birželio 26 d. tašką turintys argentiniečiai bandys gelbėtis mače su Nigerija, o Islandija susitiks su Kroatija.
Primename, pirmame ture Argentina neįveikė islandų – 1:1, o Kroatija 2:0 palaužė Nigeriją.
Ketvirtadienį vakare C grupėje išgyvenimo rungtynes žaidė Peru rinktinė, kuriai mače su prancūzais buvo būtina pergalė. Tačiau Prancūzijos jaunojo talento Kyliano Mbappe vienintelis įvartis nužudė Peru rinktinės viltis, o prancūzams garantavo vietą aštuntfinalyje.
Kalbant apie pirmą kėlinį, išskyrus pirmąsias 5-7 minutes, prancūzai žaidė išties patrauklų, aktyvų futbolą, o pagrindiniais smuikais griežė smogiamoji prancūzų puolimo jėga – Antoine Griezmannas, Polis Pogba ir Kylianas Mbappe.
34-ąją minutę laiku ir vietoje atsidūręs 19-metis K. Mbappe kamuolį nukreipė į tuščius vartus ir išvedė savo rinktinę į priekį.
Po pertraukos Peru nesiruošė lengvai atiduoti pergalės ir keliskart pavojingai atakavo varžovų vartus. Visgi prancūzų tvirta gynyba atlaikė Peru futbolininkų atakas ir Prancūzija iškovojo antrąją pergalę šiame čempionate.
Prancūzijos ir Peru mačas vyko Jekaterinburge.
Peru pirmose rungtynėse galėjo pirmauti dar po pirmo kėlinio, tačiau Christianas Cueva įsigudrino nuo 11 m žymos smūgiuoti Dievui į langus.
Dar viena Peru nesėkmė reiškia, kad jų pasirodymas pasaulio čempionate baigsis po mačo su Australija. Tuo metu prancūzų pergalė jų rinktinei leido pakilti į turnyro lentelės viršūnę ir garantavo vietą aštuntfinalyje.
Šioje grupėje ketvirtadienį sužaistos vienerios rungtynės: Danija ir Australija išsiskyrė lygiosiomis – 1:1.
Ketvirtadienį Samaros „Kosmoso arenoje“ pradėtas žaisti antrasis pasaulio čempionato turas C grupėje. Pirmose jo rungtynėse Danijos rinktinė su Australija išsiskyrė lygiosiomis 1:1 (1:1).
Įgiję persvarą europiečiai atidavė iniciatyvą varžovams ir kėlinio pabaigoje dėl to pasigailėjo. Po pakelto kampinio Yussufas Poulsenas ranka blokavo Matthew Leckie smūgį galva: teisėjas po VAR peržiūros parodė jam geltoną kortelę ir skyrė 11 metrų baudinį.
Jį, kaip ir per akistatą su prancūzais, 38 min. realizavo saugas Mile Jedinakas, taip išlygindamas rezultatą – 1:1.
Dvi šios grupės nugalėtojos aštuntfinalyje susitiks su dviem pajėgiausiomis D grupės, kurioje kovoja Argentina, Kroatija, Islandija ir Nigerija, komandomis.
Kitose C grupės rungtynėse ketvirtadienį 18 val. susigrums Prancūzijos ir Peru atstovai.
Pirmame ture danai 1:0 įveikė Peru futbolininkus, o australai 1:2 nusileido Prancūzijai.
Peru rinktinę Rusijoje palaiko viena iš pačių karščiausių 2018-ųjų pasaulio čempionato sirgalių. Modelis Nissu Cauti – taip internete prisistato ši 25-erių metų mergina, savo atvira apranga traukianti toli gražu ne tik Peru rinktinės gerbėjų žvilgsnius.
Peru rinktinės „sužadėtine“ ispanakalbėse šalyse jau praminta Nissu Cauti dėmesį kausto ne tik dėl savo iššaukiančios aprangos, kurią dėvėdama atvyksta į stadionus.
Pikantiškų nuotraukų kupinas ir jos socialinio tinklo „Instagram“ profilis, kurį seka beveik 100 tūkst. internautų.
Nissu Cauti Peru rinktinę stadione palaikė per pirmąsias pasaulio čempionato rungtynes su Danija, kurios šiai Pietų Amerikos komandai susiklostė nesėkmingai – patirtas pralaimėjimas 0:1.
Kadangi Peru futbolininkai neįmušė, Nissu Cauti neįvykdė savo duoto pažado, nuliūdinusio dalį jos gerbėjų.
Koks šis pažadas? Peru rinktinei įmušus ji ketina parodyti dar šiek tiek daugiau apvalumų, kuriuos jau ir taip menkai dengia kuklūs merginos rūbai.
Peru rinktinė ketvirtadienio vakarą Jekaterinburge žais su Prancūzijos futbolininkais. Ir norinčių, kad Peru rinktinė įmuštų bent jau vieną įvartį, pasižiūrėjus Nissu Cauti nuotraukas turėtų tik padaugėti.
Po netikėtos Japonijos rinktinės pergalės prieš Kolumbiją pasaulio futbolo čempionate, nugalėtojų sirgaliai nustebino pasaulį – Tekančios saulės šalies atstovai Saransko „Mordovijos“ stadione surinko visas šiukšles aplink savo vietas. Pasirodo, toks elgesys užkrečiamas – jų pavyzdžiu pasekė Senegalo, o vėliau ir Saudo Arabijos rinktinių gerbėjai.
Po netikėtos pergalės 2:1 FIFA 2018 turnyro starte Japonijos rinktinės sirgaliai nepuolė švęsti, o griebė rinkti šiukšles aplink save. Jie specialiai tam atsinešė savo šiukšlių maišus. JAV stadionuose toks sirgalių elgesys liktų visiškai nesuprastas.
Tvarką mėgstantiems japonams tai – kasdienybės dalis. Jie labai atsakingai elgiasi viešose erdvėse, saugo jų švarą ir patys surenka šiukšles.
Anot šios šalies kultūros žinovų, tokiu būdu japonų fanai norėjo parodyti pagarbą ir turnyro šeimininkams.
Įdomu, kad Mėlynųjų Samurajų sirgalių pavyzdžiu seka ir kitų šalių atstovai Rusijoje. Po 2:1 pergalės prieš Lenkiją Maskvos „Spartak“ stadione senegaliečiai taip pat susitvarkė ir išnešė šiukšles.
Ne tik po pergalės sirgaliai pasižymi garbingu elgesiu. Štai po pralaimėjimo „Rostov“ arenoje Urugvajaus rinktinei savo šiukšles rinko ir Saudo Arabijos futbolininkų fanai.
Pastaroji ekipa po dviejų iš eilės pralaimėjimų jau neturi šansų prasibrauti į kitą pasaulio čempionato etapą. Paskutines rungtynes dėl garbės jie birželio 25 dieną žais su Egiptu.
„Taip ir turi būti namų čempionate. Mes – pirmi! Pirmi žaidėme, pirmi pasiekėme pergalę, pirmi patekome į aštuntfinalį“, – džiaugiasi rusų dienraštis „Sport-Ekspress“.
Prasčiausia pagal reitingą tarp visų dalyvių Rusijos rinktinė (FIFA 70) dabar gali juoktis iš kritikų ir skeptikų – ji jau aštuntfinalyje, kaip ir Urugvajus.
Būtent rusai su urugvajiečiais pirmadienį Samaros „Kosmoso arenoje“ ir išsiaiškins pirmos vietos A grupėje likimą. Įspūdingą įvarčių santykį 8:1 sukaupusiems šeimininkams šiame mače užtektų ir lygiųjų, tuo metu pietų amerikiečiams reikalinga pergalė.
Tiesa, pirma pozicija A grupėje – labiau prestižo reikalas. Ji nebūtinai garantuoja silpnesnį varžovą atkrintamosiose.
Taip yra dėl to, kad galutinė B grupės turnyro lentelė paaiškės keliomis valandomis vėliau, tad jos komandos teoriškai galės pačios spręsti, su kuo labiau pageidauja susitikti aštuntfinalyje – Rusija ar Urugvajumi.
Maža to, gali nutikti ir taip, kad rusams ir urugvajiečiams atkrintamųjų varžovai atiteks tik po papildomų burtų.
Jei šiuo metu B grupėje pirmaujančios Ispanijos ir Portugalijos rinktinės paskutiniame ture nepralaimės ir sužais vienodu rezultatu su atitinkamai Maroku ir Iranu, pvz., abi laimės po 1:0, 2:0, 3:0, 2:1, 3:1 ar baigs lygiosiomis 0:0, 1:1, 2:2 ir kt., jų rodikliai bus identiški – tiek taškų kiekis, tiek įvarčių santykis, tiek tarpusavio statistika.
Tokiu atveju, pagal FIFA reglamentą, komandų pozicijas sprendžia jų garbingas elgesys, t. y. tai, kas grupės varžybose surinko mažiau geltonų ir raudonų kortelių. Čia kol kas geriau atrodo ispanai, užsitarnavę tik vieną geltoną kortelę (Sergio Busquetsas), tuo metu portugalai užsidirbo dvi – Bruno Fernandesas ir Adrienas Silva.
Vis dėlto yra tikimybė, kad paskutiniame ture susilygins ir šis rodiklis – jei Ispanijos futbolininkai gaus viena kortele daugiau nei Portugalijos.
Tada jokių kitų objektyvių būdų nustatyti B grupės nugalėtoją nebeliktų, išskyrus burtus. Susiklosčius tokiam scenarijui būtent jie lemtų, kas – ispanai ar portugalai – finišuos pirmi.
Per visą pasaulio futbolo čempionato istoriją burtų griebtis prireikė tik vieną sykį, tačiau jie lėmė ne grupės nugalėtoją: 1990 metais Airija ir Nyderlandai tarpusavyje sužaidė lygiosiomis ir F grupėje surinko po 3 taškus, o įvarčių skirtumas jų irgi buvo vienodas – 2:2. Pirmi buvo anglai su 4 taškais.
Patys rusai, svarstydami apie kitą etapą, jame labiau norėtų susitikti su Portugalija, o ne Ispanija.
„Įdomūs abu variantai. Ir nė vienas nėra mirtinas! Abiem komandoms turime ką grąžinti ir už ką sumokėti“, – rašo „Sport-Ekspress“.
„Linkiu mūsiškiams gauti Portugaliją. Taip, ji turi didingąjį Ronaldo, bet su portugalais mes dažnai sužaidžiame geriau“, – teigė buvęs Rusijos rinktinės treneris Olegas Romancevas.
Rusai į pasaulio čempionato atkrintamąsias prasibrovė pirmą kartą per 32-ejus metus. Paskutinįsyk jie aštuntfinalyje pabuvojo dar 1986-aisiais, kai po pratęsimo apmaudžiai 3:4 nusileido Belgijos atstovams.
Beje, šalies žiniasklaida skelbia, kad už itin sėkmingą startą rinktinei skirta net 8 milijonų JAV dolerių premija.
a) taškų suma, surinkta grupės varžybose;
jei dviejų ar daugiau komandų rodikliai pagal pirmus tris kriterijus yra lygūs:
d) taškų suma, surinkta tarpusavio rungtynėse;
f) įmuštų įvarčių kiekis tarpusavio rungtynėse;
g) didesnis garbingo elgesio taškų skaičius pagal korteles:
kai pirma geltona kortelė – minus 1 taškas;
netiesioginė raudona kortelė (antra geltona) – minus 3 taškai;
tiesioginė raudona kortelė – minus 4 taškai;
geltonas kortelė ir tiesioginė raudona kortelė – minus 5 taškai;
Futbolo gerbėjams pasaulyje Lionelis Messi yra didžiausia žvaigždė. Argentinoje jis garbinamas it dievas. Su Leo visa nacija sieja didžiausią troškimą iškovoti pasaulio čempionų titulą. Visa tai „Barcelonos“ lyderiui reiškia viena – nuolatinį milžinišką spaudimą. Argentiniečio mama papasakojo, ką patiria jos sūnus.
Sėdėdama prieš televizorių ir žiūrėdama L. Messi žaidimą, žvaigždės mama Celia Cuccittini neištveria ir ima atvirauti.
Žiniasklaida ir visuomenė negailestingai imasi budelio vaidmens, o tokiu momentu jų futbolo dievas virsta nacionaliniu atpirkimo ožiu. Tai gali pakelti ne kiekvienas.
„Žinoma, mes kenčiame dėl visos tos kritikos, – kalba C. Cuccittini. – Kai žmonės sako, kad jis tik iš pareigos jausmo velkasi nacionalinius marškinėlius, man, kaip mamai, ir visai šeima skaudu“.
Planetos pirmenybių starte favorite laikoma Argentina sužaidė lygiosiomis 1:1 su Islandija, o pergalę galėjęs atnešti L. Messi nesugebėjo realizuoti 11 m baudinio.
„Jaučiuosi kaip miręs“, – prisipažino tuomet kenčiantis L. Messi. Tiesa, tai nuo pašaipų ir gėdos šūksnių iš gimtinės tai jo neišgelbėjo.
Lenkijos rinktinės fanai lengvai nepakėlė prasto saviškių pasirodymo ir pralaimėjimo 1:2 pirmame šio pasaulio futbolo čempionato ture Senegalui.
Skelbiama, kad viename Belgijos miesto Antverpeno barų po šio mačo kilo masinės muštynės, į kurias įsivėlė 40-50 sirgalių.
Baro vadybininkas Johanas Peeraeris teigia, kad minėtas rungtynes stebėjo apie 100 lenkų ir 30 senegaliečių, o kibirkštys tarp jų įsiliepsnojo pačioje dvikovos pabaigoje.
„Tarp jų kilo kažkoks ginčas ir netrukus pradėjo skraidyti kėdės“, – pasakojo jis.
Policijos atstovas pranešė, kad vienas žmogus buvo sužeistas, bet niekas nesulaikytas.
Bare skraidė ne tik kėdės, bet ir gėrimai bei kiti daiktai. Kai kas pasitelkė ir medinius suoliukus, kiti gi mojavo kumščiais.
Kaip ir visada tokiais atvejais, nuomonės dėl to, kas pirmi pradėjo muštynes, išsiskyrė, tačiau turint omenyje, kad lenkų bare buvo trigubai daugiau, maža tikėtina, kad snukiadaužį inicijavo afrikiečiai.
Lenkijos futbolininkų sekmadienį laukia žūtbūtinis mūšis su taip pat pirmame ture pralaimėjusia Kolumbija, o senegaliečių – su japonais.
Geriausias planetos futbolininkas, per dvejas pasaulio čempionato rungtynes jau spėjęs tapti rekordininku, pradėjo auginti taip vadinamą „ožio barzdelę“. Išvaizda portugalui visuomet buvo itin svarbi, tad tokiam pokyčiui buvo priežastis. CR7 po Portugalijos rinktinės pergalės 1:0 prieš Maroką paaiškino, kodėl priėmė tokį sprendimą.
Jau 4 įvarčius savo sąskaitoje po dviejų rungtynių pasaulio čempionate turintis C. Ronaldo paaiškino, kad tai neturi nieko bendro su jo nuolatinio konkurento dėl geriausio pasaulio futbolininko vardo Lionelio Messi fotosesija su ožiu. Barzdelės atsiradimas, anot jo, sietinas su apsilankymu saunoje.
„Su Ricardo Quaresma buvome saunoje, kaip tik šios dalies nebuvau nuskutęs. Tuomet ir pasakiau, kad jei pelnysiu įvartį į ispanų vartus, paliksiu barzdelę iki planetos pirmenybių pabaigos. Ji man atnešė sėkmę, todėl dar leisiu jai augti“, – sakė 33 metų futbolo žvaigždė.
Iš anglų kalbos išvertus žodį „Goat“ reiškia „ožys“. Socialiniuose tinkluose žmonės greitai susiejo šią fotosesiją su CR7 auginama „ožio barzdele“.
„Tai tikrai neturi nieko bendra su Messi. Tai buvo juokas su Quaresma, daugiau nieko“, – bet kokias sąsajas su garsiąja fotosesija nukirto C. Ronaldo.
Portugalija su 4 taškais pirmąsias dvi B grupės vietas dalijasi su Ispanija ir turi visus šansus pasiekti aštuntfinalį.
Paskutinėse grupės rungtynėse portugalai žais su Iranu, kuris po kurioziško įvarčio į savus vartus 0:1 nusileido Ispanijos futbolininkams.
Trečiadienio vakarą Kazanėje vykusiose paskutinėse 2018 metų pasaulio čempionato B grupės antrojo turo rungtynėse susitiko Ispanijos ir Irano rinktinės.
Ją jiems atnešė 54 minutę kurioziniu būdu pelnytas Diego Costos įvartis. D. Costa, apsuptas dviejų gynėjų, veržėsi link vartų ir vienas jų jam išmušė kamuolį, tačiau šis atšoko į ispano koją ir suspurdėjo vartų tinkle.
Nepraėjus nė 10 min. iraniečiams pavyko nuginkluoti Davidą de Geą, bet jų džiaugsmas truko trumpai – teisėjas po VAR peržiūros įvartį anuliavo dėl nuošalės.
Ispanai pirmame ture sužaidė lygiosiomis 3:3 su Portugalija, o iraniečiai netikėtai 1:0 palaužė Maroką.
Dvi pajėgiausios B grupės komandos aštuntfinalyje susigrums su A grupės lyderėmis – Rusija ir Urugvajumi.
Mačui Kazanėje vadovavo urugvajietis Andresas Cunha.
2010 m. pasaulio čempione tapusi Ispanijos rinktinė 2014-ųjų pirmenybėse net neišėjo iš grupės.
Trečiadienio vakarą Rostove prie Dono baigtas žaisti 2018 metų pasaulio futbolo čempionato A grupės antrasis turas. Jo finiše Urugvajaus rinktinė 1:0 (1:0) nugalėjo Saudo Arabiją.
Ši pietų amerikiečių pergalė reiškia, kad jau oficialiai aiškios pirmosios dvi aštuntfinalio etapo dalyvės. Tai – Rusija ir Urugvajus.
Beje, rusams norint išsaugoti pirmą vietą A grupėje per paskutinio turo akistatą su urugvajiečiais užteks ir lygiųjų.
Tai buvo 100-asis L. Suarezo mačas Urugvajaus rinktinėje.
Tuo metu Saudo Arabijos atstovų sausra planetos pirmenybėse tęsiasi jau 24 metus – jie be pergalės nuo pat 1994-ųjų.
Komandų statistika: Urugvajus – Saudo Arabija
Primename, kad pirmame ture urugvajiečiai 1:0 įveikė Egiptą, o arabai net 0:5 buvo sutriuškinti turnyro šeimininkų rusų.
Europos čempionė Portugalijos rinktinė trečiadienį po pergalės 1:0 prieš Maroką priartėjo prie 2018 metų planetos pirmenybių aštuntfinalio.
Jei jau ketvirtą įvartį įmušęs C. Ronaldo, vėl pasižymėjo iš gerosios pusės ir rezultatyviausio čempionato žaidėjo lenktynėse išsiveržė į priekį, tai jo komandos draugas Pepe pasirodė iš blogosios.
Antrame kėlinyje Pepe viename iš epizodų krito it pakirstas po to, kai Mehdi Benatia tiesiog paplekšnojo jam per petį.
Portugalas, pargriuvęs ant žolės skausmo perkreiptu veidu, netrukus pašoko lyg niekur nieko ir tarė kelis žodžius M. Benatiai, kuris jau turėjo geltoną kortelę.
Mačo teisėjas amerikietis Markas Geigeris nenubaudė nė vieno iš futbolininkų.
Primename, kad kitose trečiadienio B grupės rungtynėse 21 val. susitiks Ispanijos ir Irano rinktinė.
Viename prabangių iš Maskvos viešbučių – didžiulis skandalas. Kolumbijos dainininkas Maluma pasigedo brangenybių, kurias įvertino beveik 700 tūkst. eurų, skelbia ESPN.
Į Rusiją palaikyti pasaulio futbolo čempionate dalyvaujančios Kolumbijos rinktinės atvykusi scenos superžvaigždė neteko daugybės turto.
Paskelbta, kad iš 24-erių kolumbiečio (tikrasis vardas – Juanas Luisas Londono Ariasas) vagys išnešė 11 prabangių laikrodžių, „Cartier“ juvelyrikos, perlų, deimantų ir „Louis Vuitton“ krepšį.
Kodėl dainininkas šiuos dalykus laikė savo kambaryje, nėra pranešama.
Šaltinių duomenimis, vagystė įvyko prabangiame „Four Seasons Hotel“ viešbutyje greta Kremliaus.
Anot TASS pranešimo, vagis iš kažkur gavo elektroninio dainininko apartamentų rakto kopiją, ir ja pasinaudojęs išnešė brangenybes.
Pati Rusijos policija, viešbučio atstovai ir dainininkas incidento detalių kol kas nekomentuoja.
Maluma yra viena ryškiausių Lotynų Amerikos muzikos žvaigždžių. Kolumbietis antradienį Saranske stebėjo pirmas Kolumbijos rinktinės rungtynes, kuriose jo tautiečiai 1:2 pralaimėjo Japonijai.
Maluma Lotynų Amerikoje yra toks populiarus, kad apsilankęs Meksikos rinktinės treniruočių bazėje sulaukė daugiau fotografų ir operatorių dėmesio, nei futbolininkai, maudęsi daininko šlovės spinduliuose.
Dainininkas noriai pozuoja ne tik su Kolumbijos, bet ir su Argentinos, Meksikos, kitų šalių rinktinių marškinėliais.
Ankstyvas Cristiano Ronaldo įvartis paklojo tvirtus pirmosios Portugalijos rinktinės pergalės pamatus. Portugalija su 4-iais taškais bent jau iki Ispanijos ir Irano akistatos tapo B grupės lyderiais. Antrą nesėkmę patyręs Marokas prarado viltis patekti į aštuntfinalį.
Jau 4-ąją minutę po kampinio C. Ronaldo tiksliai galva smūgiavo į Maroko vartus.
Įvartį pelnęs Portugalijos rinktinės lyderis jau aplenkė vengrą Ferencu Puskasą, kurio sąskaitoje – 84 įvarčiai tarptautiniuose turnyruose. 85 įvarčius pelnęs C. Ronaldo tapo visų laikų rezultatyviausiu Europos žaidėju.
Jį lenkia tik iranietis puolėjas Ali Daei. Buvęs Irano rinktinės kapitonas su 109 įvarčiais yra rezultatyviausias pasaulio tarptautinių rungtynių žaidėjas.
Beje, C. Ronaldo yra pirmasis nuo 1966-ųjų, kuris įvartį pelnė tiek dešine, tiek kaire koja bei galva per tą patį pasaulio čempionatą. Tą 1966-aisiais pavyko padaryti taip pat portugalui Jose Torresui.
Tačiau ankstyvas įvartis negarantavo lengvo gyvenimo portugalams. Europos čempionai turėjo darbo atlaikydami marokiečių atakų bangas.
Antrame kėlinyje pavojingai atakavę Šiaurės afrikiečiai privertė Portugaliją iš peties paplušėti prie savo vartų.
Per visą mačą remiantis statistika marokiečiai į vartus smūgiavo 15 kartų ir keturiskart pataikė į vartų plotą, portugalai smūgiavo 10 kartų ir dukart pataikė į vartų plotą.
Įvartį pelnęs C. Ronaldo vėl tapo lyderiu pasaulio čempionato rezultatyviausiųjų sąraše: po dvejų rungtynių portugalo sąskaitoje – 4 tikslūs smūgiai. Jis aplenkė tris kartus per du mačus pasižymėjusį rusą Denisą Čeryševą.
Paskutines grupės rungtynes portugalai žais birželio 25 d. prieš Iraną.
Marokas planetos pirmenybes pradėjo nesėkme – 0:1 nusileido Irano rinktinei. Kamuolio kontrolę turėję ir progas kūrę marokiečiai įvartį praleido pačioje rungtynių pabaigoje. Tiksliau – į savo vartus kamuolį nukreipė Azizas Bouhaddouzas.
Maskvoje be žinios pradingo Meksiko futbolo rinktinės gerbėjas Francisco Javieras Mata Sanchezas.
Draugai ir artimieji su dvi – JAV ir Meksikos – pilietybes turinčiu futbolo gerbėju nebegali susisiekti nuo birželio 16-osios, praėjusio šeštadienio.
Nuo tada meksikiečio telefonas yra išjungtas. Jis neaktyvus ir socialiniuose tinkluose.
Paskutinį sykį bičiuliai Maskvoje jį matė su ruse, prisistačiusia kaip „Alita“.
Su šia mergina meksikietis susipažino atvykęs į Rusiją, kartu leido laiką, o vėliau dingo tarsi į vandenį.
Sirgaliaus artimieji jau kreipėsi pagalbos į JAV ir Meksikos ambasadas, draugai prašo ką nors žinančius padėti per socialinius tinklus.
„Jo giminaičiai iš JAV ir Meksikos beviltiškai bando susisiekti su dingusiuoju, ką daryti, nežino ir Maskvoje esantys Francisco bičiuliai. Mes suprantame, kad nutiko kažkas negero, tačiau daugiau jokios informacijos neturime“, – feisbuke rašė dingusiojo draugė Amanda Paola Smeke, socialiniame tinkle patalpinusi ir „Alita“ pasivadinusios rusės nuotrauką (kairėje).
Dingusysis į Maskvą palaikyti Meksikos rinktinės atvyko su dviem draugais, įvykio tyrimą ir žmogaus paieškas jau pradėjo Rusijos policija.
Tai pirmas atvejis šiame čempionate, kai jo metu be žinios dingsta užsienio sirgalius.
Rusijoje vykstančio Pasaulio futbolo čempionato svečiai iš viso pasaulio noriai apžiūrinėja specialius šiai progai pagamintus suvenyrus – matrioškas, vaizduojančias geriausius futbolo žaidėjus iš viso pasaulio.Iš Kanados atkeliavęs futbolo gerbėjas Santiago Doi, kurio giminės šaknys siekia ir Peru bei Kolumbiją, įsigijo matriošką, vaizduojančią Kolumbijos nacionalinę futbolo komandą.
Trečiadienį tęsis kovos pasaulio futbolo čempionate – jau visos 32 rinktinės startavo Rusijoje vykstančiame turnyre ir pradeda antrąjį grupių etapo ratą. Dėl vietų A ir B lentelių viršuje kovos jų favoritės Portugalija, Urugvajus ir Ispanija.
Didžiausias šio Rusijoje vykstančio pasaulio futbolo čempionato stadionas šįkart 15 val. priims B grupės Portugalijos ir Maroko ekipas.
Kad tai paskutinis šansas, supranta daugelis – prieš dvejus metus Europos čempionų titulą iškovojusiam 33 metų puolėjui tai turbūt paskutinis pasaulio futbolo čempionatas. Tris įvarčius rungtynėse su Ispanija į kaimynų vartus įsūdęs, lygiąsias 3:3 išplėšęs ir vos ketvirtuoju žaidėju, kuris įmušė įvarčius keturiuose pasaulio čempionatuose, tapęs komandos lyderis savo taikiklį bandys jau šį trečiadienį dvikovoje su Maroku.
O kad lengva nebus, aišku jau dabar – prancūzų futbolo specialisto Herve Renardo treniruojamas Marokas yra puikiai besiginanti komanda ir tik nelemtas Azizo Bouhaddouzo įvartis į savo vartus neleido pasiimti taško rungtynėse su Iranu. Motyvacijos prieš dvikovą Maskvoje jiems turėtų pridėti ir istorinis kontekstas – iš 14 pasaulio futbolo čempionato dvikovų afrikiečiai laimėjo dvi, o viena jų – prieš šiandieninę varžovę. 1986 metais Meksikoje vykusiame turnyre Afrikos atstovai šventė pergalę 3:1.
Maroko skriaudėjų Irano futbolininkų antrojo rato pirmosiose rungtynėse laukia kur kas rimtesnis varžovas – pirmąsias rungtynes su portugalais rezultatu 3:3 pabaigę ispanai. O Iranui uždavinys šiose 43 tūkst. žmonių talpinančioje Kazanės arenoje 21 val. vykstančioje dvikovoje paprastas – išsilaikyti pirmoje turnyrinės lentelės vietoje.
Kur kas niūresnės nuotaikos „La Roja“ stovykloje – pirmojoje turnyro dvikovoje 2010 metų pasaulio čempionai išsivežė tik tašką, o puolėjo Diego Costos indėlį nubraukė neužtikrintas Davido de Gea žaidimas.
Įdomu, kaip Juleną Lopetegui vyriausiojo trenerio pareigoje prieš pat čempionato pradžią pakeitusiam Fernando Hierro pavyks išspręsti komandos problemas ir paruošti dvikovai prieš simpatiškai rungtyniaujančią Irano reprezentacinę komandą.
Carlosas Queirozas taip pat turės spręsti galvosūkius savo komandos gynyboje – jis prarado svarbų gynėją Roozbehą Cheshmį, o tai didelis nuostolis prieš prasidedant itin svarbioms turnyro rungtynėms, tačiau nežibanti ispanų gynyba gali padėti iš Kazanės išsivežti bent tašką.
A grupėje – Urugvajus testuos Saudo Arabiją
Rusijos futbolininkai į Saudo Arabijos vartus įsūdė net 5 įvarčius, tad Urugvajaus futbolininkams trečiadienio rungtynėse 18 val. reikės ne ką mažesnių pastangų, kad bent kiek prisivytų turnyro šeimininkus pagal įvarčių santykį.
Bent kiek reabilituoti savo veidą jie galės 43 tūkst. vietų Rostovo arenoje, kurioje susitiks su Saudo Arabijos futbolininkais. Ši argentiniečio Juan Antonio Pizzi treniruojama rinktinė paskutinę pergalę pasaulio futbolo čempionate šventė dar 1994 metais JAV. Su Urugvajumi Azijos atstovai dar nėra susitikę, bet pastarosios dvejos rungtynės su pietų amerikiečiais nuteikia pozityviai – pasiektos dvi lygiosios.
Rusijos futbolininkai Nevos žiotyse iššovė trankiai lyg kreiseris „Aurora“. Sankt Peterburgo Krestovskio saloje pasaulio čempionato šeimininkai arabišką etapą užbaigė ne tik be nuostolių, bet ir su premija kišenėje – dabar tik stebuklas gali iš jų atimti istorinį debiutą atkrintamosiose varžybose. Tik stebuklas gali ir leisti žengti dar toliau, mano DELFI kalbinti Rusijos žiniasklaidos atstovai.
5:0 prieš Saudo Arabiją, 3:1 prieš Egiptą – kol kas pasaulio pirmenybėse Stanislavo Čerčesovo auklėtinių akcijos kyla taip pat nenumaldomai, kaip prieš turnyrą smigo žemyn.
A grupėje rusai jau gali būti ramūs: tik realybėje neįtikėtini matematiniai skaičiavimai skiria juos nuo planetos čempionato atkrintamųjų varžybų, kuriose rinktinė po Sovietų Sąjungos subyrėjimo dar nežaidė nė sykio.
Nors antradienį rezultatas buvo kuklesnis nei varžybų atidarymo dieną, Rusijos ekipa kokybės kartelę stumtelėjo aukštyn. Mat šįkart žaisti teko nebe su Saudo Arabija, priminusia duris supainiojusį ir netyčia iš užkulisių į sceną viduryje spektaklio įgriuvusį pagalbinį darbininką.
Dar nesibaigus rungtynėms Krestovskio stadionas skandavo „šaunuoliai“, ir šeimininkai išties nusipelnė aplodismentų.
Pirmame kėlinyje abi komandos žaidė simpatišką futbolą, keisdamosis atakomis be didesnių „kūrybinių atostogų“. Bet ir be rimtų progų, kadangi priešininkai gynėsi taip pat solidžiai.
Balansą pakeitė kurioziškas Egipto rinktinės kapitono Ahmedo Fathi įvartis į savo vartus iškart pertraukos. Afrikos vicečempionai buvo priversti atsiverti, o tai argentiniečio Hectoro Cupero, kurio treniruojamos komandos visada garsėdavo pirmiausia gynyba, auklėtiniams kainavo brangiai.
Ant vejos po traumos sugrįžusio Mohamedo Salah realizuotas 11 m baudinys nebeįkvepia vilčių jo tautiečiams – Egiptui pasaulio čempionatas jau iš esmės baigtas.
Po nuolatiniais klupinėjimais nužymėtų pastarųjų metų Rusijoje buvo nemažai nuogąstaujančių, kad toks likimas gali ištikti turnyro šeimininkus.
Kadaise Sankt Peterburgas pirmasis išvydo pasaulinio masto operos, baleto, literatūros šedevrus. Futbolo „Faberge“ kiaušinis dar neišridentas – dvi pergalės įpūtė optimizmo, bet neapakino.
„Matome pasaulio čempionate daug nelauktų rezultatų. Rusijos rinktinė – vienas iš tokių netikėtumų, – DELFI sakė sporto apžvalgininkas Borisas Levinas. – Pirmą užduotį ji įgyvendino, niekas jos su žemėmis nebemaišys. Bet rimčiausi egzaminai – dar priešaky. Po jų ir matysime, ar išties Rusija tapo stipresnė, ar tiesiog priešininkai iki šiol buvo silpni.“
Jo kolega Antonas Matvejevas taip pat nemato pagrindo euforijai.
„Mažai kas tikėjo šita rinktine. Kol kas ji tiesiog padarė tai, ką privalėjo – išėjo iš tikrai silpnos grupės. Visi vaikinai – šaunuoliai, treneris – taip pat. Tačiau nereikia pervertinti šio rezultato, švęsti nėra ko. Rusija tikrai netapo aukščiausio lygio komanda“, – svarstė žurnalistas.
Prieš pasaulio čempionatą Rusijos spauda kibirais liejo karčius žodžius ant S. Čerčesovo galvos – pastarasis tapo blogiausiu treneriu rinktinės istorijoje, kuomet nacionalinė komanda nelaimėjo 7 draugiškų rungtynių iš eilės.
Sėkmingas startas namų pirmenybėse gali išgelbėti 54-erių specialisto kailį ir garsiuosius ūsus.
„Šimtas procentų, kad Čerčesovas po čempionato liks prie rinktinės vairo. Prieš tai jis buvo vienas nemėgstamiausių trenerių per visą rinktinės istoriją. Jo pirmtakus Leonidą Sluckį, Dicką Advocaatą ar Guusą Hiddinką visi mėgo ir palaikė. O Čerčesovo niekas nemylėjo. Dabar jis – karalius, užčiaupė burnas kritikams. Atrodo, jis viską statė ant vienos kortos – arba laimės ir išeis nugalėtoju, arba pralaimės ir neteks visko. Bendraudamas su visuomene jokių atsitraukimo kelių jis nesistengia nusitiesti, nesistengia patikti, laiko save viršesniu už kitus. Ne visiems futbolininkams tai priimtina“, – pasakojo D. Ignatovas.
Žurnalistai abejoja, ar ilgai puikuotis karūna galės S. Čerčesovas. Aštuntfinalyje rusams reikės kautis su B grupės komandomis, kurios atrodo pernelyg grėsmingai.
„Galvoti apie kažkokį „planą maksimum“ nebūtų rimta. Aštuntfinalyje turbūt teks žaisti su Portugalija arba Ispanija. Būkime realistai, šansų bus mažai. Stebuklų stebuklas būtų žengti dar vieną žingsnį“, – vertino A. Matvejevas.
„Prieš čempionatą visi komandą nurašė, todėl psichologiškai jiems buvo sunku. Net jei nieko neskaitai, negirdi ir nematai, vis tiek visuomenės nuotaikas perduoda draugai ar pažįstami. Dabar žaidėjams palengvės. Jeigu su Ispanija ar Portugalija būtų reikėję susitikti prieš savaitę, tikimybė laimėti būtų 0,1 proc. Dabar – šiek tiek didesnė. Pažiūrėsime“, – atsargus buvo B. Levinas.
Futbolo spektaklis ir šventė tęsiasi – po Rusijos rinktinės pergalės prieš Egiptą antradienį FIFA 2018 turnyro šeimininkų sirgaliai užplūdo Maskvos gatves.
Pasaulio futbolo čempionato šeimininkai švenčia. Po įspūdingo starto 5:0 prieš Saudo Arabiją ir įtikinamos pergalės 3:1 prieš Egiptą Rusijos futbolininkai viena koja atkrintamosiose varžybose. Vietą aštuntfinalyje Stanislavo Čerčesovo auklėtiniams garantuotų Urugvajaus pergalė arba lygiosios su Saudo Arabija.
„Jei reglamente būtų parašyta, kas pirmieji turnyre pelnys 8 įvarčius, bus paskelbti pasaulio čempionais, tai mes jais jau būtume tapę. Kol kas žengėme pirmą žingsnį. Toliau – Urugvajus. Tai visiškai kito lygio komanda. Reikia koreguoti sudėtį ir taktiką, kuri leistų šiose rungtynėse sėkmingai žaisti“, – kalbėjo S. Čerčesovas.
Paklaustas, ar neketina kažkam iš pagrindinių žaidėjų leisti pailsėti, treneris atrėžė, kad tokiais dalykais neužsiiminėja.
Iš karto po antrosios pergalės A grupėje Rusijos nacionalinė ekipa išskrido į Maskvą, o sostinėje sirgaliai surengė tikrą šventę miesto centre. Į gatves išėjo ne tik rusų, bet ir kitų šalių sirgaliai.
„Klausykite, įveikėme Egiptą, kuris ne visuomet „blizgėjo“, o patekti į pasaulio čempionatą jiems buvo išties sudėtinga užduotis. Manau neteisinga būtų šaukti „valio“ ir dėl pergalės prieš „vaikų darželį“ (Saudo Arabiją – red.). Laukia Urugvajus ir komandos atkrintamosiose varžybose. Tuomet ir pažiūrėsime, ir įvertinsime rinktinę, pamatysime, kokių turime trūkumų“, – kalbėjo jis.
Tuo metu visus šansus patekti į kitą etapą praradusios Egipto rinktinės laukia permainos. Šios šalies žiniasklaida jau paskelbė, kad po paskutinių grupės rungtynių su Saudo Arabija iš trenerio pareigų bus atleistas Hectoras Cuperis.
Tiesa, H. Cuperio sutartis su Egipto futbolo federacija ir taip baigiasi po šio pasaulio čempionato. 62 metų treneris buvo žmogus, po 28 metų pertraukos atvedęs Egipto rinktinę į planetos pirmenybes. Žiniasklaida teigia, kad dar pavasarį su specialistu mėginta kalbėtis dėl kontrakto pratęsimo, tačiau derybos buvo nesėkmingos.
Rusus mače su egiptu iš esmės būtų tenkinusios ir lygiosios, tačiau dar vieną galingą antrą kėlinį sužaidę šeimininkai laimėjo 3:1 (0:0), iškovojo 6 tašką ir praktiškai užsitikrino kelialapį į aštuntfinalį.
Rusus mače su egiptu iš esmės būtų tenkinusios ir lygiosios, tačiau dar vieną galingą antrą kėlinį sužaidę šeimininkai laimėjo 3:1 (0:0), iškovojo 6 tašką ir praktiškai užsitikrino kelialapį į aštuntfinalį.
Džiaugsmingos Lenkijos sirgalių skanduotės Raudonojoje aikštėje Maskvoje, nutilusios po nuvylusių rungtynių su Senegalu.
Džiaugsmingos Lenkijos sirgalių skanduotės Raudonojoje aikštėje Maskvoje, nutilusios po nuvylusių rungtynių su Senegalu.
