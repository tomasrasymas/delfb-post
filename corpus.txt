Ketvirtadienio vakarą lietaus nuplautoje Palangoje buvo galima sutikti vos vieną kitą praeivį, tačiau penktadienio vakarą J. Basanavičiaus gatvėje tapo sunku prasilenkti – sinoptikai neišgąsdino būrio poilsiautojų.
Visą savaitę buvo prognozuojama, kad jau penktadienį gerokai atvės, oras neprimins vasaros, tačiau Palangoje visą penktadienį švietė saulė, nors termometro stulpelis ir nekilo labai aukštai.
Nuo pat penktadienio ryto prie jūros plėvesavo ir raudonos vėliavos, draudžiančios poilsiautojams maudytis, tačiau vakarop Baltijos jūros bangos nurimo ir drąsiausieji galėjo žengti į bangas.
Iš Kretingos į Palangą atvykusi pusbrolių kompanija DELFI pasakojo, kad, palyginus su kitais vakarais, matyti, kad Palangoje – daug poilsiautojų. Jie juokavo, kad atvyko čia pasivaikščioti ir išleisti viso mėnesio atlyginimo, mat Palangoje – itin brangu.
Didelėmis kainomis skundėsi ir kiti poilsiautojai iš Utenos, tačiau džiaugėsi, kad dar ketvirtadienį Palangą niaukę debesys nuslinko ir pagaliau šildo saulė.
Dieną Palangoje vaikščiojosi ir kelios kompanijos iš JAV, prekeiviai pasakojo, kad šįmet į Palangą atvyksta svečių ne tik iš Rusijos ar Vokietijos, bet ir iš Didžiosios Britanijos.
Jau rytoj Palanga švęs Joninių išvakares, nors didžioji Joninių šventė vyks Šventojoje.
Ne itin džiugiai kalbėjo ir kita namelius nuomojanti moteris. Tačiau panašu, kad Palangos verslininkai net po vėsaus Joninių savaitgalio neturėtų skųstis.
Prezidentė Dalia Grybauskaitė penktadienį dėl oro sąlygų neišvyko į Tartu miestą Estijoje, kur ketino pasveikinti šios šalies žmones su valstybingumo šimtmečiu.
„Dėl skrydžiui netinkamų oro sąlygų Lietuvoje ir Estijoje prezidentė negalės šį vakarą dalyvauti festivalio „Gaudeamus” atidarymo koncerte Tartu. Šalies vadovė Estijos žmonėms palinkėjo gražios šventės ir perdavė sveikinimo įrašą estų kalba“, – rašoma Prezidentūros pranešime.
Estija nepriklausomybės šimtmetį mini vasarį, bet penktadienį Tartu vyks studentų „Gaudeamus“ dainų šventė ir oficialios iškilmės. Į jas atvyks Suomijos, Latvijos, Lenkijos, Islandijos bei Gruzijos prezidentai.
Festivalio pradžioje šalies vadovė turėjo sakyti sveikinimo kalbą Estijos žmonėms ir stebėti valstybės 100-mečiui skirtą iškilmingą Lietuvos, Latvijos ir Estijos studentų chorų bei folkloro ansamblių koncertą.
Šiemet „Gaudeamus“ dalyvauja 53 chorai ir folkloro kolektyvai iš Lietuvos. Šeštadienį čia vyks Estijos šimtmečiui skirtas lietuvių folkloro koncertas.
Baltijos šalių studentų festivalis „Gaudeamus“ rengiamas nuo 1956 metų. Šiemet jis vyksta 18 kartą.
Po to, kai Seimo narys Petras Gražulis prisipažino su palangiške Birute Navickaite susilaukęs vaiko, politikas ėmė viešai atgailauti. Tačiau internautai priminė parlamentaro veidmainystę: jis viešai nesyk pasisakė už abortų draudimą, o vaiko motiną pats ragino jį darytis.
„Taip gavosi, neatsakingas esu, viešai atgailauju“, – iš karto po žinos paviešinimo DELFI kalbėjo P. Gražulis, kuris iš pradžių tikino, kad reikalaus DNR tyrimų, tačiau vėliau jau neneigė ir tėvystės ir B. Navickaitės žodžių, kad jai politikas siūlė darytis abortą. Su Seimo nariu vaiko susilaukusi B. Navickaitė apie tai prabilo KK2 laidoje. Anot jos, dukra gimė balandžio 8 dieną.
DELFI kalbintas P. Gražulis neslėpė, kad vaiko su palangiške neplanavo. „Neatsakingai pasielgiau. Žmogus pasakė, kad dešimt metų yra nevaisinga, nepastoja, vaiko nesusilaukia. Kaip atsitiko, taip atsitiko, – kalbėjo P. Gražulis. – Po pirmo karto tai atsitiko ir po trijų savaičių pasakė, kad laukiasi.“
Parlamentaro teigimu, jis su Birute bendravo „gal kokį gerą mėnesį arba du“. P. Gražulis, išgirdęs klausimą, ar per šį mėnesį jis su palangiške buvo suartėjęs daugiau nei vieną kartą, jis teigė: „Na taip, bet po pirmo karto ji pasakė, kad ji susilaukė. Po pirmo karto.“
Į viešumą iškilusius santykius P. Gražulis vadina klaida. „Padariau klaidą, mes visi esame tik žmonės. Kaip žinote, tik konservatoriai neklysta. Aš tikrai padariau klaidą ir dabar viešai atgailauju. Tegul būna man gailestingas Dievas, žurnalistai ir žmonės“, – kalbėjo Seimo narys, kuris tikina vaiko išlaikymui „paaukojęs“ 5 tūkst. eurų.
Vis dėlto tokie politiko pareiškimai sukėlė nemažai abejonių, pasipiktinimo ir pašaipų, ypač dėl ankstesnių radikalaus politiko pasisakymų. B. Navickaitė tvirtino, kad su P. Gražuliu susitikinėjo praėjusią vasarą ir rudenį – tuo metu, kai politikas aršiai pasisakė apie abortų draudimą.
Vos tik įklimpęs, anot B. Navickaitės, P. Gražulis ją ėmė plūsti, o tai įvertinta, kaip neatsakingas, nepagarbus ir veidmainiškas politiko elgesys. Be to, P. Gražulis ir toliau demonstruoja nepagarbą vaiko motinai, kuriai netiesiogiai metė kaltinimus šantažu.
„Žinote, emociškai, kai tave šantažuoja, nori prisirišti, visko galėjo būti. Aš to neneigiu. Jeigu taip kalbėjau, tai pats save smerkiu. Greičiausiai taip ir sakiau“, – teigė parlamentaras.
Agentūrai BNS jis taip pat painiai šnekėjo esą ir toliau palaikantis abortų draudimą, o privačios kalbos neva tebuvo emocijos.
„Asmeniškai tikrai nepalaikau, nepasisakau už abortą(...), gal tų žinučių tūkstantis buvo, ji norėjo, kad būčiau su ja... taip, gal emociškai kažką ir pasakiau, aš to neneigiu. Aš ir dabar pasisakau prieš abortus, bet, žinote, emocijos, pasakytos buvo emocijos. Kaip žmogus, ir dabar manau, kad abortas yra nepateisinama priemonė“, – aiškino P. Gražulis ir prašydamas atleidimo tikino esąs tik žmogus.
Vis dėlto vietoje atleidimo, radikaliais pareiškimais švaistytis nevengiantis ir priešingai – nuo atsakomybės kratytis mėgstantis politikas – sulaukė ne tik kritiškų komentarų, bet ir memų – kandžių ir vizualiai P. Gražulį pašiepiančių komentarų.
Užkandinių tinklas „Keulė Rūkė“ paskelbė, kad savo meniu vaikiškus rinkinius pervadins į „Gražulio nesantuokinius rinkinukus“.
Lietuvos žmogaus teisių centras savo feisbuko paskyroje priminė politikui, kad prieš reikalaujant savo merginos darytis abortą, visada pravartu pagalvoti apie saugų seksą ir šeimos planavimą. Ir įdėjo prezervatyvų pakelio nuotrauką.
Žurnalistas Šarūnas Černiauskas P. Gražuliui pritaikė populiaraus memo Finding Neverland iš filmo „Niekados šalies beieškant“ (angl. „Finding Neverland“) paveikslėlį.
O žurnalistė Renata Šakalytė-Jakovleva P. Gražulio atvejį taip pat įvardijo kaip pavyzdį.
„Na ką, geručiai, artėja šventinis savaitgalis. Būkit saugūs ir protingi. Žiedo ieškokit apsirūpinę“, – užuominą apie apsisaugojimo priemones metė R. Šakalytė-Jakovleva ir pridėjo padėti maldaujančio P. Gražulio memą – jam jau per vėlu.
Iliustratorės Rivos Elmantės feisbuko paskyroje „REdraw“ P. Gražulį vaizduojanti iliustracija priminė, kad politikui teks laikytis pažadų. „Gal kas į Palangą ant dienų b%€ t?!“, – šarže populiarų į pajūrį traukiančių, bet automobilio neturinčių keliautojų klausimą kelia sauskelnes laikantis politikas, kuris per pastaruosius 7 metus yra patekęs ar sukėlęs mažiausiai 5 eismo įvykius.
Ir nors parlamentaro gerbėjai piktinosi mylimo politiko puolimu, memu pradžiuginti nusprendė ir pats P. Gražulis, kuris įkėlė savo paties galvos ir vaiko fotomontažą. Tiesa, prie šio memo P. Gražulis paliko ir cinišką viešą įrašą, kurį vėliau ištrynė.
„Lietuva – stebuklų kraštas. Moterį, teigusią, kad 10 metų negali susilaukti vaikų, „pagydžiau“ nuo nevaisingumo“, – gyrėsi P. Gražulis. Be to, „gydytojas P. Gražulis“ guodėsi, jog žiniasklaidoje jis esą yra puolamas „dėl to, kad Lietuvai padovanojo dar vieną pilietį“, taip pamiršęs savo paties prisipažinimą apie raginimą vaiko motinai darytis abortą.
„Jei jau toks stebukladarys esu, gal reiktų mesti Seimą ir įkurti vaisingumo kliniką?“, – svarstė skandalingasis parlamentaras, kuris 2016 metais pralaimėjo rinkimus vienmandatėje apygardoje, tačiau į Seimą pateko pagal partijos „Tvarka ir Teisingumas“ sąrašą iš kurio, po paskutinio skandalo jį partijos pirmininkas paragino šalinti.
Seimo Nacionalinio saugumo ir gynybos komiteto pirmininkas Vytautas Bakas penktadienį pareiškė, kad trauksis iš „valstiečių“ frakcijos, jei ši užsiims nauju parlamentiniu tyrimu.
Parlamentaro teigimu, naujas tyrimas būtų beprasmiškas ir tik sukeltų politinį chaosą. V. Bako teigimu, Seimas turėtų susitelkti į jau atlikto parlamentinio tyrimo rekomendacijų įgyvendinimą.
„Neapibrėžti tyrimai, kerštai veda į niekur. Jeigu frakcijos lyderis toliau taip elgsis, aš tikrai nematau galimybių dirbti toje frakcijoje“, – BNS penktadienį sakė V. Bakas.
Jis teigė kol kas negalvojantis apie galimos naujos frakcijos kūrimą, nes dar tiki, kad R. Karbauskis pakeis savo poziciją.
„Kad neturėtume daugiau tokių oligarchinių darinių ir sandorių, turime progą išsivalyti ir priimti antikorupcinius įstatymus, kurie kirstų per turtą tokių žmonių, kurie praturtėjo mūsų visų sąskaita“, – kalbėjo V. Bakas.
„Jeigu mes dabar įsivelsime į beprasmiškus tyrimus, sujauksime politinę sistemą, yra norų tirti prezidentės veiklą, aš tą girdėjau – tai mes sujauksime taip politinę sistemą per tą laikotarpį, kad išvis jokių sprendimų nepriimsime, o plos katučių tie patys koncernai“, – teigė Seimo narys.
„Man toks scenarijus netinka. Aš tą pasakiau ir išėjau. Aš tokiame scenarijuje nedalyvausiu“, – pareiškė V. Bakas.
„Valstiečių“ frakcija penktadienį nusprendė atlikti naują tyrimą dėl suinteresuotų asmenų neteisėtos įtakos politinei sistemai 2008–2016 metais.
Partijos lyderis Ramūnas Karbauskis sakė, kad nutarimo projektas bus įregistruotas šioje sesijoje, o balsuojama bus pirmame naujos sesijos posėdyje.
Anot R. Karbauskio, naujam tyrimui pritarė visi frakcijos nariai, tik trys susilaikė.
V. Bakas ir jo frakcijos kolega Justas Džiugelis dar iki balsavimo paliko frakcijos posėdį.
Mažiausias pensijas gaunantys gyventojai nuo kitų metų gali tikėtis 20 eurų pensijos priemokos.
Numatoma, kad socialinio draudimo pensijų gavėjai, kurių gaunamų pensinio pobūdžio išmokų suma per mėnesį neviršija 95 proc. minimalių vartojimo poreikių dydžio, kuris šiuo metu siekia 245 eurus, turėtų teisę gauti pensijos priemoką.
„Mūsų siūlomas sprendimas yra tiems, kurie turi teisę į pensiją – jie turi minimalų stažą iki būtinojo: nuo 15 iki 30 metų. Jie dirbo ir užsidirbo teisę į pensiją, tačiau ta pensija yra tokia minimali, kad mažesnė negu skurdo riba. Yra išrenkami tik tie, kurie neturi jokių kitų pajamų. (...) Tokių žmonių yra per 60 tūkst. senatvės pensininkų, atitinkamai yra ir šalpos gavėjų – iš viso 95 tūkstančiai. Priemoka prie pensijos nuo sausio vidutiniškai būtų apie 20 eurų“, – penktadienį spaudos konferencijoje sakė L. Kukuraitis.
SRDK penktadienį taip pat pritarė, kad šalpos pensijos dydis senatvės pensijos amžių sukakusiems asmenims siektų vieną šalpos pensijų bazę – 130 eurų. Minimalaus darbo stažo nesukaupę senatvės pensininkai, neturintys kitų pajamų, šiuo metu gauna 117 eurų, arba 0,9 bazės.
Pasak Seimo kanceliarijos pranešimo, Šalpos pensijų įstatymo pakeitimams įgyvendinti 2019 metais iš valstybės biudžeto reikės apie 20 mln. eurų.
Vilniaus miesto apylinkės teismas penktadienį Seimo nariui Vytautui Bakui uždraudė koncerną „MG Baltic“ vadinti „organizuota nusikalstama grupe“.
Parlamentarui taip pat nurodyta susilaikyti nuo teiginių, kad koncernas padarė valstybei 500 mln. eurų žalą.
Anot teismo, tokių teiginių skleidimas per žiniasklaidą ir per susitikimus regionuose gali daryti poveikį baudžiamąją politinės korupcijos bylą nagrinėjančiam teismui ir pažeidžia „MG Baltic“ nekaltumo prezumpciją.
V. Bakas žiniasklaidai yra sakęs, kad „MG Baltic“ savininkų veikla atitinka „organizuoto nusikalstamumo požymius“. Apie „nusikalstamos grupės požymius“ kalbama ir parlamentinio tyrimo išvadose.
„Tai leidžia daryti prielaidą, kad iš kelių asmenų suformuota, iš anksto susitarusių asmenų grupė ilgą laiką vykdė veiklą, kuri iš esmės atitinka organizuotos nusikalstamos grupės požymius, naudojo ir tebenaudoja koncerno infrastruktūrą ir lėšas, kaip savo teisei priešingos veikos priedangą. Tokiu būdu pats neteisėtos įtakos darymas tapo koncerno „MG Baltic“ vadovų asmeniniu verslu ir pasipelnymo šaltiniu“, – rašoma dokumente.
Kalbėdamas apie koncerno padarytą žalą, Seimo Nacionalinio saugumo ir gynybos komiteto pirmininkas V. Bakas yra nurodęs, kad „MG Baltic“ krizės laikotarpiu laimėjo konkursų už maždaug 500 mln. eurų.
„Teismas (...) nutaria (...) uždrausti atsakovui Vytautui Bakui (...) viešai skleisti teiginius, kad (...) „MG Baltic“ yra organizuota nusikalstama grupė ir (ar) padaręs nusikalstamas veikas, dėl kurių nėra priimtas įsiteisėjęs apkaltinamasis nuosprendis bei viešai skleisti teiginius apie (...) „MG Baltic“ veiklą, kuriais būtų teigiama, kad ieškovas neteisėtais veiksmais padarė valstybei apytiksliai 500 mln. eurų žalą“, – rašoma teismo nutartyje.
Tokie nurodymai vadinami laikinosiomis apsaugos priemonėmis, kol neišnagrinėtas „MG Baltic“ ieškinys. Juo koncernas prašo V. Bako teiginius pripažinti neatitinkančiais tikrovės ir pažeidžiančiais dalykinę reputaciją.
V. Bakas vadovavo parlamentiniam tyrimui, kuris paskelbė, kad „MG Baltic“ veikla kelia grėsmę Lietuvos nacionaliniam saugumui. Baudžiamojoje politinės korupcijos byloje koncernas kaltinamas papirkimu ir prekyba poveikiu.
„MG Baltic“ atstovai teigia, kad procesai nėra objektyvūs.
Penktadienio nutartis per savaitę gali būti apskųsta Vilniaus apygardos teismui.
Išplatintame pranešime žiniasklaidai koncernas „MG Baltic“ teismo sprendimą taikyti laikinąsias apsaugos priemones Seimo NSGK pirmininkui V. Bakui vertina kaip nedidelę, tačiau svarbią teisinės valstybės pergalę prieš politikų savivalę.
Alantos dvare, Molėtų rajone, prasidėjo kasmetis „Santaros–Šviesos“ suvažiavimas. Organizacijos nariai, istorikai, filosofai, žurnalistai, diskutuos apie šimtmetį švenčiančią Lietuvą, bus aptarta viešosios erdvės būklė ir visuomenės atminties kontrolė.
„Nejaugi nematome pastangų vis labiau nuvertinti žmogų ir jo laisvę. Ar man vienam susidaro įspūdis, kad Lietuva, jos žmonės, jos dabartis ir ateitis kai kuriems piliečiams tampa vien ciniško verslo plano dalimi? <...> Esu baisiai įskaudintas ir pažemintas, kai prasidėjo garsusis žaidimas saugumo pažymomis, kai pradėjo lįsti kaltinimai, išsisukinėjimai, į akis drebiamas melas, teismo vilkinimas nuo pat pirmojo posėdžio. <...>
Lietuva šaukte šaukiasi padoraus, oraus, pagarba žmogui ir tiesa grįsto viešojo gyvenimo. Todėl ir šiandien mūsų politikai, teisėsauga ir teisėtvarka nepajėgia užtikrinti skaidraus valstybės gyvenimo. Todėl valstybei vėl būtina visuomenės pagalba. Todėl „Santarai –Šviesai“ metas prisiminti, kad mes ne tik kultūrai, bet ir visuomenei įsipareigojusi bendruomenė“, – kalbėjo V. Adamkus.
„Santaros–Šviesos“ organizacija susikūrė 1957-aisiais Jungtinėse Valstijose, o konferencijos Lietuvoje rengiamos nuo 1993-ųjų. Ji jungia Lietuvos ir pasaulio intelektualų kultūrinį ir akademinį jaunimą.
Vilniaus miesto apylinkės teismas penktadienį Seimo nariui Vytautui Bakui uždraudė koncerną „MG Baltic“ vadinti „organizuota nusikalstama grupe“.
Parlamentarui taip pat nurodyta susilaikyti nuo teiginių, kad koncernas padarė valstybei 500 mln. eurų žalą.
Anot teismo, tokių teiginių skleidimas per žiniasklaidą ir per susitikimus regionuose gali daryti poveikį baudžiamąją politinės korupcijos bylą nagrinėjančiam teismui ir pažeidžia „MG Baltic“ nekaltumo prezumpciją.
V. Bakas žiniasklaidai yra sakęs, kad „MG Baltic“ savininkų veikla atitinka „organizuoto nusikalstamumo požymius“. Apie „nusikalstamos grupės požymius“ kalbama ir parlamentinio tyrimo išvadose.
„Tai leidžia daryti prielaidą, kad iš kelių asmenų suformuota, iš anksto susitarusių asmenų grupė ilgą laiką vykdė veiklą, kuri iš esmės atitinka organizuotos nusikalstamos grupės požymius, naudojo ir tebenaudoja koncerno infrastruktūrą ir lėšas, kaip savo teisei priešingos veikos priedangą. Tokiu būdu pats neteisėtos įtakos darymas tapo koncerno „MG Baltic“ vadovų asmeniniu verslu ir pasipelnymo šaltiniu“, – rašoma dokumente.
Kalbėdamas apie koncerno padarytą žalą, Seimo Nacionalinio saugumo ir gynybos komiteto pirmininkas V. Bakas yra nurodęs, kad „MG Baltic“ krizės laikotarpiu laimėjo konkursų už maždaug 500 mln. eurų.
„Teismas (...) nutaria (...) uždrausti atsakovui Vytautui Bakui (...) viešai skleisti teiginius, kad (...) „MG Baltic“ yra organizuota nusikalstama grupė ir (ar) padaręs nusikalstamas veikas, dėl kurių nėra priimtas įsiteisėjęs apkaltinamasis nuosprendis bei viešai skleisti teiginius apie (...) „MG Baltic“ veiklą, kuriais būtų teigiama, kad ieškovas neteisėtais veiksmais padarė valstybei apytiksliai 500 mln. eurų žalą“, – rašoma teismo nutartyje.
Tokie nurodymai vadinami laikinosiomis apsaugos priemonėmis, kol neišnagrinėtas „MG Baltic“ ieškinys. Juo koncernas prašo V. Bako teiginius pripažinti neatitinkančiais tikrovės ir pažeidžiančiais dalykinę reputaciją.
V. Bakas vadovavo parlamentiniam tyrimui, kuris paskelbė, kad „MG Baltic“ veikla kelia grėsmę Lietuvos nacionaliniam saugumui. Baudžiamojoje politinės korupcijos byloje koncernas kaltinamas papirkimu ir prekyba poveikiu.
„MG Baltic“ atstovai teigia, kad procesai nėra objektyvūs.
Penktadienio nutartis per savaitę gali būti apskųsta Vilniaus apygardos teismui.
Vilniaus regiono apylinkės teismas penktadienį kaltu dėl vairavimo išgėrus baudžiamojoje byloje pripažino buvusį kariuomenės vadą Valdą Tutkų.
Atsargos generolui taip pat uždrausta dvejus metus vairuoti visų rūšių transporto priemones, taip pat konfiskuotas jo automobilis „Subaru Legacy“, jis buvo įgytas su teise išsipirkti.
„Neatleido nuo atsakomybės pagal laidavimą, nes kartą jau buvo baustas už vairavimą išgėrus, be to, per metus net aštuonis kartus baustas administracine tvarka už Kelių eismo taisyklių pažeidimus“, – BNS sakė Matulytė.
Policija V. Tutkų sulaikė Vilniaus rajone, Molėtų plente, balandžio 16 dieną apie 17 valandą. Jam nustatytas 1,76 promilės girtumas.
Kaltinamasis teismui pasakojo, kad dieną prieš tai buvo vartojęs alkoholį. Kitą dieną nutarė pavažiuoti iki parduotuvės, ji yra už 500 metrų nuo jo namų. V. Tutkus teismui aiškino, kad dėl sveikatos problemų negalėjo eiti, manė, jog nesudarys problemų. Alkoholį buvo vartojęs dar tą pačią dieną apie 12 val., išgėrė apie 200–250 gramų, nesijautė išgėręs. Apie dvejus metus nevartojo alkoholio.
2012 metais jis buvo praradęs teises metams, tada nustatyta tiek pat promilių, po to alkoholio nevartojo.
Po sulaikymo balandį V. Tutkus teigia dalyvaujantis „Caritas“ programoje „Aš esu“. Po įvykio jis pats kreipėsi į „Caritą“.
Vairuotoją sulaikę policininkai liudijo, kad iš jo burnos sklido labai stiprus alkoholio kvapas, judesiai buvo nekoordinuoti, akys paraudusios.
Du pareigūnai matė vairuotojo išvaizdą bei važiavimo būdą – tai yra stabteli ir vėl važiuoja, todėl įtarė, kad vairuotojas yra gali būti neblaivus.
V. Tutkus Lietuvos kariuomenei vadovavo 2004 – 2009 metais.
„Nors byloje pateikti duomenys patvirtina, jog kaltinamasis V. Tutkus charakterizuojamas teigiamai, pelnęs daug apdovanojimų už nuopelnus Lietuvos valstybei, tačiau pasikartojantis šiurkštus Kelių eismo taisyklių pažeidimas – vairavimas neblaiviam – negali būti eliminuojamas nuo atsakomybės prieš valstybę ir visuomenę, už kurio pažeidimą dabartinis teisinis reguliavimas numato baudžiamąją atsakomybę“, – rašoma teismo nuosprendyje.
Seimas penktadienį pradėjo svarstyti etatinį mokytojų apmokėjimo modelį, tačiau opozicinių konservatorių prašymu padarius pertrauką klausimas nukeltas paskutinei sesijos savaitei.
Valdantieji nori pataisas dėl perėjimo prie etatinio mokytojų apmokėjimo priimti iki sesijos pabaigos, kad pokyčiai įsigaliotų jau nuo šio rugsėjo. Dar yra likę du balsavimai.
Įvedus naują tvarką, nuo pamokinio mokytojų apmokėjimo būtų pereinama prie valandinio apmokėjimo per visus metus – mokytojo etatas sudarytų 1512 valandų per metus.
Anot komiteto vadovo, mokytojams taip pat nepakankamai atlyginama už papildomas veiklas, reikalingas mokyklos bendruomenei, o naujasis modelis įvertintų visas mokytojo veiklas.
Pasak E. Jovaišos, pagal naują tvarką bus suformuota 28 tūkst. mokytojų pareigybių ir vidutinis mokytojo darbo užmokestis didės apie 20 proc., iki 1 tūkst. eurų.
„Per etatinį apmokėjimą kiekvienas mūsų mokytojas gali būti labiau apsaugotas, mes galime mažinti diskriminaciją tarp tos pačios specialybės mokytojų, bet dirbančių skirtingo dydžio mokyklose“, – per svarstymą sakė komiteto pirmininkas.
Anot jo, šiuo metu mažiau pamokų turinčių dalykų – fizikos, istorijos, chemijos, biologijos – mokytojai, dirbantys mažesnėse mokyklose, klasėse, iš savo turimų valandų susidaro vos pusę etato.
„Todėl atsirado mintis padaryti etatinio apmokėjimą, kuriame yra trys kišenės: stambiausioji skirta kontaktinėms valandoms, kita pasiruošimui ir trečia yra darbas bendruomenėje. Tokiu būdu, kai pradedam skaičiuoti ne valandomis per savaitę, bet metines valandas, ir tai 1512 valandų, ir leidžiama turėti valandų iš kitų kišenių, tas mokytojas yra labiau apgintas, jis gali artėti iki etato“, – kalbėjo E. Jovaiša.
Liberalų sąjūdžio atstovas Arūnas Gelūnas teigė, jog perėjimas prie etatinio apmokėjimo nesprendžia esminių švietimo sistemos problemų, o reforma yra kosmetinė.
„Visi sutinkame, kad švietimas Lietuvoje išgyvena ne pačius geriausius laikus, yra didžiulis atotrūkis tarp regionų ir miestų mokyklų, netgi miestuose turime puikias, populiarias, gerai sukomplektuotas mokyklas ir tokias, į kurias žmonės nenori leisti savo vaikų. Ar siūloma reforma yra sprendimas? Mano giliausiu įsitikinimu – ne“, – kalbėjo A. Gelūnas.
„Aš manau, kad tai ne reforma, o esamų problemų padangstymas. Nesu išgirdęs nei vieno argumento, kodėl prirašius papildomus darbus bus išlyginta demografinė spraga, išorinė ir vidinė emigracija, kuri daugelyje mokyklų neleidžia sukomplektuoti klasių“, – sakė liberalas.
Konservatorius Edmundas Pupinis teigė, jog reforma svarstoma pernelyg skubiai.
„Kažkada pradėjo kalbėti apie mokytojo prestižo kėlimą. Sunku būtų surasti, kurioj čia vietoj prestižas, ar tai, kad gaisro atveju metamas įstatymo projektas, kuomet atėjus vasarai vadovai, mokytojai galėtų pailsėti nuo darbų, dabar jie turi spręsti tam tikras problemas, ir net negali spręsti, kadangi įstatymo dar nėra, kaip tai veiks praktikoje, niekas nežino“, – sakė E. Pupinis.
Vyriausybė etatinį mokytojų apmokėjimą siūlo įvesti dviem etapais: nuo 2018 ir 2019 metų rugsėjo mokytojams palaipsniui daugėtų apmokamų ne tiesiogiai pamokų vedimui skirtų valandų.
Švietimo ir mokslo ministerija teigia, kad etatinis mokytojų darbo apmokėjimas leis sureguliuoti pedagogų darbo krūvius ir atlyginti už visus darbus mokyklos bendruomenei.
Valandoms už papildomus darbus atlyginti nuo 2018 metų rugsėjo 1 dienos iš valstybės biudžeto skiriama 17,4 mln. eurų. Iš viso naujam mokytojų darbo užmokesčio modeliui įvesti iš valstybės biudžeto numatoma skirti 95 mln. eurų.
Vyriausybė žada, kad baigus diegti etatinio apmokėjimo modelį 2019 metų rugsėjo 1 dieną vidutinis mokytojo darbo užmokestis padidės apie 20 proc. – sieks daugiau nei 1000 eurų neatskaičius mokesčių.
Dalis pedagogų neseniai streikavo prieš ketinimus įvesti etatinį apmokėjimą, baimindamiesi, kad reforma jų padėtį pablogins.
Lėšų darbuotojų atlyginimams - nėra, bet užtat yra naujai įdarbintas direktoriaus pavaduotojas. Buvęs Seimo narys, o dabar – paskelbtasis Darbo partijos kandidatas į Alytaus rajono merus Raimundas Markauskas.
Kalėjimų departamentui prie Teisingumo ministerijos priklausančių Alytaus pataisos namų darbuotojai, susisiekę su DELFI, praneša apie nerimą keliančią įstaigos finansinę būklę ir keistus įstaigos vadovybės priimamus sprendimus.
„Žmonės skambina mums, padėtis iš tiesų rimta, ir tai atsitiko dėl, nebijau to pasakyti viešai, visiškos Alytaus pataisos namų direktoriaus Kęstučio Jasmonto nekompetencijos ir nesugebėjimo vadovauti“, - sako ir Lietuvos ikiteisiminio tyrimo įstaigų profesinės sąjungos pirmininkas Kęstutis Pauliukas.
„Situacija iš tiesų kelia nerimą, nes ji rodo absoliutų įstaigos vadovo neįgalumą tvarkantis su jam patikėtomis pareigomis. Dar antradienį, iš Alytaus pataisos namų darbuotojų sužinojęs apie pareigūnams daromą spaudimą neimti šio mėnesio avansinės darbo užmokesčio dalies, nes esą įstaigos sąskaita yra tuščia ir nėra iš ko mokėti, kreipiausi į Kalėjimų departamentą. Ten buvo nustebę, nes pati įstaiga, Alytaus pataisos namai, nieko nebuvo informavusi, kad gali kilti sunkumų išmokant darbuotojams darbo užmokestį“, - DELFI sakė K. Pauliukas.
Alytaus pataisos namų direktoriaus Kęstučio Jasmonto komentaro gauti nepavyko. Aukštas Kalėjimų departamento sistemos pareigūnas lyg tyčia šiomis dienomis išėjo atostogų ir telefonu neatsiliepia.
Kalėjimų departamento direktoriaus Roberto Krikštaponio patarėja Simona Banėnienė DELFI sakė, kad situacija „yra valdoma ir direktoriaus asmeniškai kontroliuojama“, ir esą terminai avanso išmokėjimui praleisti nėra.
„Pagal sutartį avansai išmokami nuo 20-os iki 25-os dienos, tačiau Alytuje jie būdavo išmokami anksčiau porą dienų, tad gal dėl to žmonės sunerimo negavę“, - sakė Kalėjimų departamento atstovė.
S. Banėnienė patikino, kad „atlyginimai bus išmokėti“. Ji neigė, esą departamentui yra žinoma, kad Alytaus pataisos namų administracija darbuotojus spaudžia atsisakyti avansinio apmokėjimo už darbą, nors tokia sąlyga įrašyta darbuotojų darbo sutartyse.
Finansinis badas – po direktoriaus dosnumo
Tačiau tai, kad padėtis Alytaus pataisos namuose – rimta, išdavė laikinasis įstaigos vadovas, direktoriaus pavaduotojas Vygantas Laučys.
Jis nepaneigė, kad „su darbuotojais buvo pravedami pokalbiai, prašant atsižvelgti žmogiškai į susidariusią situaciją“, kad šie atsisakytų avansinės darbo užmokesčio dalies.
Pasak V. Laučio, darbuotojams, kurie nesutiks atsisakyti avanso, jis bus išmokėtas žymiai mažesnis nei įprastai.
V. Laučys neslėpė, kad finansinė padėtis „nėra gera, bet taip susiklostė dėl to, kad pabaiga ketvirčio“.
Esą Kalėjimų departamentas Alytaus pataisos namams finansavimą teikia kas ketvirtį. Birželį, paskutinį antrojo ketvirčio mėnesį, pasak V. Laučio, pinigų darbo užmokesčiui pristigo dėl kelių priežasčių.
„Visų pirma, Vyriausybė padidino minimalų darbo užmokestį, dėl ko išaugo atlyginimams reikalingų pinigų kiekis. Antra priežastis – direktoriaus įsakymu, po atestacijų buvo darbuotojams pakeltos kvalifikacinės kategorijos, dėl ko išaugo atlyginimų koeficientai. Ir trečia – dėl padidėjusio pavojingumo darbe ir darbo sąlygų, buvo skirti priedai darbuotojams. Tai buvo padaryta rekomenduojant Ūkinės – finansinės veiklos komisijai, į kurią, beje, įtraukti ir profesinių sąjungų atstovai“, - DELFI sakė V. Laučys.
Tuo tarpu profesinių sąjungų atstovas K. Pauliukas piktinosi, kad toks Alytaus pataisos namų direktoriaus K. Jasmonto įsakymas – diskutuotinas, mat priedai ir koeficientai esą buvo skirti tik tiems pareigūnams, kurie lojalūs įstaigos vadovybei ir konkrečiai direktoriui.
„Čia reiktų paprašyti paviešinti tuos įsakymus ir tas pavardes. Nes nemanau, kad čia kažkas slapto gali būti dėl tų priedų. Ir tada pamatysim, kad priedai už pavojingas sąlygas skirti ne tiesiogiai tarp nuteistųjų dirbantiems pareigūnams ar, sakykime, medicinos personalui, bet buhalteriams, personalo skyriui ar tai pačiai administracijai“, - sakė K. Pauliukas.
Kalėjimų departamento atstovė S. Banėnienė sako kol kas negalinti komentuoti šitos informacijos, tačiau pažadėjo, kad „tikrai bus patikrinta“.
Iš ūkvedžio – į kalėjimo vadovus
Nuo birželio 7-os dienos Alytaus pataisos namuose įdarbintas direktoriaus pavaduotojas Raimundas Markauskas. Šis Alytaus politikas 2012-2016-ais metais buvo Darbo partijos frakcijos Seime narys, seniūno pavaduotojas, o šiuo metu aktyviai dalyvauja Darbo partijos Alytaus rajono skyriaus veikloje, yra iškeltas kandidatu į Alytaus rajono merus būsimuose savivaldybių tarybų rinkimuose 2019-aisiais.
Iki tapdamas Alytaus pataisos namų vienu iš vadovų, į Seimą naujai kadencijai nepatekęs politikas R. Markauskas įsidarbino teisėsaugos sistemoje: iš pradžių Alytaus rajono priešgaisrinėje gelbėjimo tarnyboje, vėliau – Kauno nepilnamečių tardymo izoliatoriuje ūkvedžiu.
Kaip DELFI pavyko išsiaiškinti, įsakymą dėl konkurso naujojo pavaduotojo pareigybei užimti Alytaus pataisos namų direktorius K. Jasmontas pasirašė šių metų kovą. Pats konkursas, kalėjimų departamento atstovės S. Banėnienės teigimu, vyko gegužės 18-ąją, o įdarbintas R. Markauskas nuo birželio 7-osios. Jam paskirtas valstybės tarnautojo A16 kategorijos atlyginimas, siekiantis apie 1800 eurų.
DELFI kalbintas pats R. Markauskas nesugebėjo logiškai paaiškinti savo karjeros, kaip iš eilinio areštinės ūkvedžio tapo didžiausios įkalinimo įstaigos Lietuvoje vienu iš vadovų.
„Tai buvo ten tas konkursas. Kada? Nu, aš, žinokit, nenoriu jūsų suklaidint. Bet buvo, aš dalyvavau. Kas dar dalyvavo? Nu, tai buvo šeši, bet anie paskui atsiėmė, nu, neatvyko, tai... Ir dar aš paskui ilgai laukiau, nes, nu, ten reikėjo dar praeiti, ten, visokie testai ir dėl aukščiausio vadovo, čia ne paprastas tik kompetencijas, bet aukščiausiu, nes jau čia prie vadovų skaitosi. Ir nuo 7-os jau, va, aš čia, kaip sakant. Tai aš daugiau už ūkinius dalykus, klausimus, sakyt, ir dar už personalą, administracinė veikla, irgi man“, - klausimas apie naująsias pareigas sakė R. Markauskas.
Pasak S. Banėnienės, Kalėjimų departamento atstovės, R. Markauskas paskirtas į valstybės tarnautojo pareigas, o jo funkcijos yra organizuoti įstaigos ūkinę veiklą, viešuosius pirkimus, personalo valdymas, įstaigos veiklos planavimo organizavimas.
DELFI primena, kad kalėjimų departamente neseniai buvo atliktas Alytaus pataisos namų veiklos auditas. Jo rezultatai kol kas nepaskelbti. Taip pat neseniai buvo atlikta neeilinė paties Alytaus pataisos namų direktoriaus K. Jasmonto atestacija.
Pasak profesinių sąjungų atstovo K. Pauliuko, artimiausiu metu numatoma Teisingumo ministerijos auditas šioje įstaigoje.
Taip pat neseniai kilo skandalas, kai Kalėjimų departamento Imuniteto skyriaus pareigūnai sulaikė dabar jau buvusį Alytaus pataisos namų gydytoją Valdą Mikalskį, kuriam pareikšti įtarimai didelio kiekio narkotinių ir psichotropinių medžiagų įsigijimu su tikslu jas platinti.
Dėl Alytaus pataisos namų veiklos atliekamas ir dar vienas ikiteisminis tyrimas – dėl kalinių maitinimo paslaugų pirkimo ir su tuo susijusių viešųjų pirkimų.
Varšuvoje viešėjęs kariuomenės vadas generolas leitenantas Jonas Vytautas Žukas su Lenkijos kariuomenės vadovybe sutarė stiprinti bendradarbiavimą.
„Sutarėme, kad dabartinėje saugumo situacijoje, būnant ne tik sąjungininkais, bet ir kaimynais, yra labai svarbu stiprinti karinį bendradarbiavimą ir gerinti tarpusavio sąveiką“, – penktadienį išplatintame Lietuvos kariuomenės pranešime cituojamas J. V. Žukas.
Jis Lenkijoje susitiko su operaciniu šios šalies kariuomenės vadu Leszeku Surawskiu, taip pat su operaciniu kariuomenės vadu ir Generalinio štabo valdybų atstovais.
Kariuomenių vadai taip pat aptarė dalyvavimą tarptautinėse operacijose ir bendrose karinėse pratybose, ypač rengiantis apsaugoti vadinamąjį Suvalkų koridorių.
Vadai sutarė toliau vystyti Lietuvos kariuomenės brigados „Geležinis Vilkas“ ir Lenkijos kariuomenės 15-os mechanizuotosios brigados bendradarbiavimą.
J. V. Žukas Lenkijoje viešėjo trečiadienį ir ketvirtadienį.
Vyriausioji tarnybinės etikos komisija (VTEK) Valstybinei mokesčių inspekcijai (VMI) perdavė pagal kompetenciją įvertinti, ar buvęs žemės ūkio viceministras Artūras Bogdanovas nepadarė mokestinio pažeidimo, galbūt naudodamas savo valdomos bendrovės UAB „Geosmart“ lizingu išperkamą automobilį „Audi A6“.
Gegužę VTEK nutraukė tyrimą dėl A. Bogdanovo privačių interesų deklaravimo, nenustačiusi, kad jis būtų sudaręs ir nedeklaravęs deklaruotino dydžio sandorių, susijusių su šiuo automobiliu. Nenustatyta duomenų, patvirtinančių, kad buvęs viceministras iš UAB „Geosmart“ nuomotųsi ar savo vardu būtų įsigijęs šį automobilį už deklaruotiną sumą (viršijančią 3 tūkst. eurų) ir to nedeklaravęs, arba kad dėl šio automobilio jam būtų kilęs interesų konfliktas. Tačiau birželį VTEK gauti papildomi duomenys suteikė pagrindą kelti klausimą, ar nebuvo pažeistos mokestinių teisės aktų nuostatos, kai bendrovės vardu įgytą automobilį asmeniniams tikslams galbūt naudoja bendrovės akcininkas. Pagal akcinių bendrovių veiklą reglamentuojančius teisės aktus, juridinio asmens valdomas turtas yra atsietas nuo atitinkamos bendrovės akcininkų turto. VTEK nuomone, tai reiškia, kad akcininkas negali naudotis bendrovės turtu asmeniniams tikslams, jei tarp bendrovės ir akcininko nesudaryta sutartis.
Jei būtų nustatyta, kad tarp UAB „Geosmart“ ir A. Bogdanovo buvo sudaryta deklaruotino dydžio, t.y. 3 000 eurų vertę viršijanti, sutartis (ar sutartys) dėl automobilio Audi A6 naudojimo, VTEK svarstytų tyrimo atnaujinimo klausimą dėl buvusio viceministro elgesio galbūt nedeklaruojant deklaruotino dydžio sandorio.
Gegužę priimdama sprendimą VTEK akcentavo, kad naudojimasis automobiliu - jeigu A. Bogdanovas juo iš tiesų naudojosi, - pats savaime nereikštų Viešųjų ir privačių interesų derinimo valstybinėje tarnyboje įstatymo (VPIDVTĮ) nuostatų pažeidimo. Pažeidimo sudėtis šiuo atveju atsirastų tik tada, jei paaiškėtų, kad A. Bogdanovas automobiliu naudojasi ir nėra deklaravęs ryšio su UAB „Geosmart“ (tačiau VTEK nustatė, kad ryšį su bendrove jis savo deklaracijoje nurodė laiku); kad yra nedeklaravęs automobilio įsigijimo (savo ar sutuoktinės vardu) sandorio, kurio vertė viršija 3 000 eurų (tačiau duomenys rodo, kad automobilį pirko bendrovė, o ne pats A. Bogdanovas); kad dėl automobilio sudarė 3 000 eurų vertę viršijančią sutartį (pvz., nuomos ar kt.) ir šio fakto nedeklaravo.
VTEK prižiūri, kaip valstybinėje tarnyboje dirbantys asmenys laikosi VPIDVTĮ reikalavimų. Valstybinėje tarnyboje dirbančio asmens statuso praradimas netrukdo VTEK dar trejus metus pradėti tyrimą dėl jo elgesio atitikties VPIDVTĮ nuostatoms.
Teisėsaugos įtarimų sulaukusiam Panevėžio miesto merui Ryčiui Mykolui Račkauskui draudžiama lankytis savivaldybės pastate, jis taip pat įpareigotas nebendrauti su kai kuriais savivaldybės darbuotojais.
Kaip BNS informavo Generalinės prokuratūros Komunikacijos skyriaus vyriausioji specialistė Rasa Stundžienė, R. M. Račkauskas nuo mero pareigų teismo nušalintas trims mėnesiams, tačiau nušalinimas negalioja jam, kaip tarybos nariui: jam neuždrausta dalyvauti kitą savaitę vyksiančiame savivaldybės tarybos posėdyje, tačiau fiziškai į salę jis atvykti negalės.
„Merui skirta kardomoji priemonė – rašytinis pasižadėjimas neišvykti, nutarime vienas iš įpareigojimų yra nebendrauti su tam tikrais asmenims, kitas – neiti į savivaldybės pastatą“, – BNS sakė R. Stundžienė.
Kardomoji priemonė nedraudžia merui dalyvauti posėdyje nuotoliniu būdu.
Su meru BNS penktadienį nepavyko susisiekti, jo telefonas išjungtas.
Šią savaitę Specialiųjų tyrimų tarnyba (STT) sulaikė R. M. Račkauską ir jo patarėją Gintarę Maskoliūnienę, jie paleisti ketvirtadienį.
Korupcijos tyrime įtarimai pateikti šešiems asmenims: R. M. Račkauską STT įtaria prekyba poveikiu ir piktnaudžiavimu tarnyba, jo patarėją G. Maskoliūnienę – prekyba poveikiu. Teismas merą nušalino nuo pareigų trims mėnesiams, G. Maskoliūnienę – mėnesiui. Taip pat įtarimai pateikti keturiems verslo atstovams, vienas jų, BNS žiniomis, – G. Maskoliūnienės tėvas Gintaras Jurgėlas. Tarp įtariamųjų – ir reklamos bendrovės „Lukrecijos reklama“ direktorius Marius Vaupšas. Verslo atstovai įtariami prekyba poveikiu.
STT pareigūnams įtarimų sukėlė kai kurie Panevėžio miesto savivaldybės viešieji pirkimai, susiję su projektavimu, dokumentacijos rengimu. Įtariama, kad kai kurioms įmonėms galbūt žadėta paveikti savivaldybės administracijos tarnautojus, jog šie ateityje priimtų įmonėms palankius sprendimus viešųjų pirkimų konkursuose, vykdant sutartis.
BNS žiniomis, STT pareigūnų akiratyje atsidūrė viešieji pirkimai, susiję su Aukštaitijos sporto komplekse planuojamu 50-ies metrų plaukimo baseinu, taip pat požeminių komunalinių atliekų surinkimo konteinerių pirkimu, projektavimu ir įrengimu. Juos laimėjo įmonė „Ecoservice“.
Pareigūnai taip pat domisi savivaldybės rinkodaros programos „Atsinaujinantis Panevėžys“ konkursu. Pastarajame viešinimo projektų epizode figūruoja bendrovės „Alora“ ir „Lukrecijos reklama“.
Dar vienas teisėsaugos tiriamas projektas – dėl lietaus nuotekų tinklų Panevėžio mieste įrengimo. Savivaldybė gegužės pradžioje skelbė, kad iki 2019-ųjų pabaigos už daugiau nei 4,1 mln. eurų atnaujins bei įrengs 17,4 kilometrų lietaus nuotekų tinklų. Savivaldybė sutarčių neskelbia, tik nurodo, kad viena jų sudaryta su „Per Aarsleff A/S“ Kauno filialu.
BNS žiniomis, korupcija įtariamas mero patarėjos G. Maskoliūnienės tėvas G. Jurgėlas yra danų kapitalo statybos bendrovės „Aarsleff“ atstovas.
Anot STT, atliekant ikiteisminį tyrimą surinkta duomenų, leidžiančių pagrįstai įtarti, kad už pažadėtą palankių sprendimų priėmimą galėjo būti atsilyginta ir kyšiais – paslaugomis.
Apie trečdalį Panevėžio savivaldybės tarybos narių vienijanti opozicija reikalauja mero atsistatydinti, o to neįvykdžius per tris mėnesius grasina surengti apkaltą.
Iki popiežiaus Pranciškaus vizito Lietuvoje liko lygiai trys mėnesiai. Kaip skelbia Vilniaus arkivyskupija, į susitikimus su Šventuoju Tėvu Vilniuje ir Kaune bus galima patekti tik iš anksto prisiregistravus.
Į šv. Mišias Kaune, Santakoje, rugsėjo 23-iosios rytą registruojami visi, net ir kūdikiai.
Registracija į šiuos du renginius reikalinga tam, kad organizatoriai, numatydami dalyvių skaičių, galėtų tinkamai paruošti erdvę, parengti tinkamą šv. Mišių knygelių kiekį.
Numatoma, kad elektroninė registracija internetu bus pradėta rugpjūčio 1 dieną. Šiuo metu registracija vyksta bažnyčiose, parapijose, rektoratuose.
Kaip pabrėžia vizito organizatoriai, kvietimais į susitikimus su popiežiumi Pranciškumi negali būti prekiaujama.
Visi susitikimai su Šventuoju Tėvu - nemokami, registracija taip pat.
Per dvi vizito Lietuvoje dienas Šventasis Tėvas melsis Aušros Vartų Švč. Mergelės Marijos, Gailestingumo Motinos, koplyčioje, aplankys buvusį KGB kalėjimą, prisimins okupacijų aukas.
Palangoje savaitgalį vyksiančiame partijos „Tvarka ir teisingumas“ valdybos posėdyje bus siūloma laikinai stabdyti į skandalą dėl nesantuokinio vaiko patekusio Seimo nario Petro Gražulio narystę partijoje.
„Šeštadienį per partijos sąskrydį vyksiančiame valdyboje ir prezidiumo posėdyje bus tas klausimas iškeltas - bent jau laikinai stabdyti jo narystę partijoje.
Vardindamas P. Gražulio nuodėmes, R. Žemaitaitis sakė, kad vaikelio susilaukusios moters žeminimas tebevyksta, ir esą žinomi faktai, kad P. Gražulis galimai gali turėti ir daugiau nesantuokinių vaikų.
„Žinomas faktas, kad viena moteris yra susilaukusi jo vaiko ir ta dukra šiuo metu gyvena Airijoje“,- sakė R. Žemaitaitis.
Beje, taip sutapo, kad žymiai anksčiau suplanuotas „tvarkiečių“ sąskrydis vyks Palangoje ir jis vadinasi „šeimos sąskrydis“. Todėl R. Žemaitaitis neatmeta galimybės, kad partijos atstovai gali aplankyti nesantuokinę kolegos dukrą ir įteikti dovanų. „Gal partija kokį lauknešėlį įteiks, nes jis neprisideda prie vaiko išlaikymo“, - svarstė R. Žemaitaitis.
Seime kilo skandalas, kai žiniasklaidoje pasirodė žinia apie tai, kad su palangiške Birute Navickaite Seimo narys P. Gražulis susilaukė nesantuokinio vaiko, primena ELTA.
Politikui inkriminuojama ir tai, kad jis esą siūlė moteriai nutraukti nėštumą. P. Gražulis, kalbėdamas su žurnalistais, sakė padaręs klaidą ir atgailavo. „Taip gavosi, esu neatsakingas, viešai atgailauju“, - sakė su žmona prieš kelerius metus išsiskyręs politikas.
Registrų centro tvarkomo Gyventojų registro duomenimis, penktadienį ir šeštadienį nustoja galioti pirmojo pavyzdžio (žalios spalvos) Lietuvos Respublikos piliečio pasai, kurie buvo išduoti nuo 1992 iki 2003 metų, rašoma Registrų centro pranešime.
Taigi, nuo šeštadienio nebegalios nė vienas pirmojo pavyzdžio lietuviškas pasas – visi šalies piliečiai jau turi naujo pavyzdžio pagrindinius asmens dokumentus.
Paskutinysis toks pasas turėjo nustoti galioti rugpjūčio viduryje, tačiau jo šeimininkas yra jį anksčiau pasikeitęs į naujesnį dokumentą.
Iš viso 1992–2003 metais buvo išduoti 4 688 063 pirmojo pavyzdžio Lietuvos Respublikos piliečio pasai.
Politiniai skandalai jau trečią mėnesį iš eilės mažina prezidentės Dalios Grybauskaitės reitingus. Politologai teigia, jog tam įtakos turėjo ir šalies vadovę įtraukęs politinės korupcijos skandalas, ir būsimieji šalies vadovo rinkimai.
Kaip rodo birželio 16-ąją paskelbta rinkos ir viešosios nuomonės tyrimų kompanijos „Baltijos tyrimai“ apklausa, gegužės 28 – birželio 5 dienomis atlikta naujienų agentūros ELTA užsakymu, palankus šalies vadovės vertinimas sumažėjo 9 proc. Palankiai D. Grybauskaitę dabar vertina 60 proc. apklaustųjų.
Per pastaruosius tris mėnesius palankus prezidentės D. Grybauskaitės vertinimas iš viso sumažėjo 13 proc. punkto (nuo 73 proc. iki 60 proc.). Panašiai prezidentė buvo vertinama tik prieš trejus metus.
Šiuo metu palankiausiai vertinami yra kadenciją baigęs prezidentas Valdas Adamkus (75 proc. vertina palankiai), ekonomistas Gitanas Nausėda (64 proc.) bei Kauno meras Visvaldas Matijošaitis (61 proc.).
Kaip DELFI sakė „Baltijos tyrimų“ vadovė Rasa Ališauskienė, įtakos šalies vadovės reitingų kritimui galėjo turėti viešojoje erdvėje pasirodanti informacija: balandį nuskambėjusi žinia apie 2014-2016 metais vykusį jos susirašinėjimą elektroniniais laiškais iš pašto tulpes@lrp.lt su tuometiniu Liberalų sąjūdžio lyderiu, dabar teisiamu Eligijumi Masiuliu, pastaruoju metu stebėti ginčai su premjeru Sauliumi Skverneliu, visas politinės korupcijos skandalo fonas.
„Iki šiol politiniai skandalai tarsi nepaliesdavo prezidentės. Dabar matomas pirmasis kartas, kai šalies vadovė ilgesnį laiką patenka į negatyvų informacinį lauką. Ar tai tęsis, sunkoka pasakyti, nežinant, kokia informacija atsiras viešojoje erdvėje, nes daug priklauso būtent nuo konteksto“, – kalbėjo sociologė.
Reitingas smunka, bet populiarumas – vis tiek didelis
„Tai susirašinėjimo su E. Masiuliu išviešinimas, nesvarbu, tie laiškai autentiški ar ne, bet įtakos vis tiek turi. Ir, žinoma, prezidentės įsitraukimas į tokį karą su valdančiaisiais. Žinoma, galima žiūrėti ir kitaip: jei prezidentė, aktyvi politinio lauko veikėja, tiek laiko praleidusi šiame poste, likus metams iki kadencijos pabaigos vis tiek išlaiko tokį populiarumą, tai yra geras rodiklis“, – svarstė politologas.
Jis teigė, kad dabartinę situaciją galima lyginti su 2012 metų Seimo rinkimais, kai D. Grybauskaitė konfliktavo su besikuriančia to meto valdančiąja dauguma dėl Darbo partijos dalyvavimo koalicijoje.
Tuo metu šalies vadovė teigė, kad, formuojant Vyriausybę, palaikys tik tą politinę jėgą, kuri gebės suformuoti daugumą be Darbo partijos, įtarinėtos šiurkščiais rinkimų pažeidimais bei įklimpusios „juodosios buhalterijos“ byloje. Tačiau daugiausia vietų Seime laimėję socialdemokratai nenusileido ir subūrė koaliciją su „darbiečiais“.
„Po šių įvykių prezidentės reitingas taip pat buvo smuktelėjęs, bet paskui atsistatė. Tad ir dabar gali būti panaši situacija: kadangi ilgą laiką D. Grybauskaitė puoselėjo prezidento, kaip asmens, pakilusio virš partinės politikos, virš tarpinstitucinių konfliktų, įvaizdį, galbūt jos reitingams atsiliepia epizodai, kuriuos ji yra priversta leistis į politinių grupių susikirtimo lauką“, – kalbėjo M. Jastramskis.
Jis pažymėjo ir tai, jog politiniai skandalai pasižymi tuo, kad jų įtaka reitingams neatsiliepia iš karto: viskas priklauso nuo to, kiek plačiai apie juos diskutuojama viešojoje erdvėje.
„Dabar diskusijos tęsiasi, ir ignoruoti jų nelabai galima“, – kalbėjo politologas.
DELFI primena, kad pastaruoju metu įtampas pakurstė užsitęsęs konfliktas tarp D. Grybauskaitės bei valdančiosios daugumos lyderio, Lietuvos valstiečių ir žaliųjų sąjungos (LVŽS) pirmininko Ramūno Karbauskio. Kaip žinia, šis politikas prakalbo apie tai, jog turėtų būti pratęstas prieš kelias savaites pasibaigęs parlamentinis neteisėtų politikų ir verslo santykių tyrimas, o nagrinėjimo objektų galėtų tapti ir kai kurie šalies vadovės sprendimai.
Savo ruožtu, D. Grybauskaitė pareiškė, jog atitikimo Konstitucijai klausimą kelia paties R. Karbauskio buvimas Seime. „Nes Konstitucijos straipsniai numato, kad Seimo nariai negali turėti verslo arba naudos, arba gauti kitų pajamų“, – prieš kelais savaites teigė šalies vadovė, užsimindama apie R. Karbauskio valdomą „Agrokoncerną“.
Klausimas, dėl kokių priežasčių prezidentė galėjo leistis būti įtraukiama į skambančius konfliktus, M. Jastramskis svarstė, kad situacijoje, kai politinės korupcijos bylos dalyviai, matyt, gindamiesi, pradeda viešinti susirašinėjimus su šalies vadove.
„Iš kitos pusės, patys valdantieji per pastaruosius pusę metų perėjo į kontrpuolimą prieš frontą, kuriame, kaip jie sudėlioja, yra D. Grybauskaitė, konservatoriai ir panašiai. Kai tave šitaip bando įtraukti, sunku to išvengti, nes kiek gali stovėti nuošalyje“, – sakė politologas.
„Dalis visuomenės pamatė, kad prezidentė – irgi politikė, kažkiek panaši į kitus politikus. Ir dar nesėkmingai įvyko parinktis: iš susirašinėjimų su politiku (E. Masiuliu – DELFI), kuris atsidūrė korupcijos skandalo smaigalyje, paaiškėjo savotiškai intriguojantis dalykas, kad tie jo atstovaujama partija (Liberalų sąjūdis – DELFI) buvo prezidentės patikėtinė, šalies vadovė daug su jos atstovais bendravo, daug prašė, ir visa tai vyko iki paskutinės dienos, kol E. Masiulis įkliuvo“, – kalbėjo politologas.
Kita priežastis, jo manymu, yra prasidedančios varžytuvės dėl prezidento posto. Kaip žinia, nauji prezidento rinkimai vyks kitų metų gegužę.
„Keliami nauji kandidatai, vieni jau pareiškė dalyvausiantys rinkimuose, kiti yra tik aptarinėjami. O D. Grybauskaitė jau matoma kaip „nueinanti“, pasitraukianti politikė. Taigi, atitinkamai ir mažiau vilčių su ja siejama“, – sakė S. Spurga.
Tuo metu įtampos tarp valdančiųjų ir prezidentės politologas nesureikšmino.
„Politiniai konfliktai yra kasdienybė. Jų yra buvę ir aštresnių, ir mažiau aštrių. Nemanau, kad pagal juos svyravo prezidentės reitingas“, – svarstė jis.
Smukimas – ne pirmas per dvi kadencijas
Per dvi prezidentės D. Grybauskaitės kadencijas stebėti trys ryškesni tarpsniai, kai pastebimai krito jos reitingas.
Pirmas akivaizdus D. Grybauskaitės reitingų kritimas buvo 2012-ųjų pradžioje, kai pasitikėjimas ja smuko nuo 84 proc. iki 70 proc. Tuo metu tai sieta su vykusiu Finansinių nusikaltimų tyrimų tarnybos (FNTT) skandalu, kai šalies vadovė stojo į tuometinio vidaus reikalų ministro Raimundo Palaičio pusę.
Ministro iniciatyva iš FNTT, atėmus leidimą dirbti su slapta informacija, buvo atleisti tuometiniai FNTT vadovai Vitalijus Gailius bei Vytautas Giržadas. Vėliau teismai jiems mestus kaltinimus paneigė.
Antras šalies vadovės reitingų kritimas fiksuotas tų pačių metų gruodį po Seimo rinkimų. 2012 metų gruodį prezidentę palankiai vertino jau tik 59 proc. apklaustų gyventojų, nepalankiai – 34 proc. Tai sieta su D. Grybauskaitės ir Darbo partijos konfliktu.
Dar vienas pasitikėjimo šalies vadove mažėjimas stebėtas 2015 metų rugsėjį, po tragedija pasibaigusio incidento, kai kontrabandininkų automobilius persekioję ir šūvius į juos paleidę pasieniečiai nušovė viename iš jų buvusį aštuoniolikametį alytiškį. Iš karto po to D. Grybauskaitė pareiškė, kad ginklo panaudojimas buvo perteklinis, o šis atvejis rodo „nekokybišką mūsų pasienio funkcijų atlikimą“.
Nors netrukus šalies vadovė pranešė, kad „įvykus tokiems nelaimingiems atvejams, kurie pareikalauja žmonių aukų, kai nukenčia abi pusės, jokiu būdu negalima stoti nei į vieną, nei į kitą pusę“, jos reitingas sumažėjo nuo 63 proc. iki 58 proc.
Dėl nesantuokinio vaiko skandalo epicentre atsidūręs Seimo narys Petras Gražulis neketina trauktis iš partijos „Tvarka ir teisingumas“.
Jis patvirtino, kad šeštadienį važiuos į partijos sąskrydį, bet ar aplankys Palangoje gyvenantį vaiką, neatsakė. „Į Palangą važiuosiu, sąskrydis bus, o kur aš būsiu - tai mano reikalas. Rūpinkitės savimi, o ne manimi, aš pasirūpinsiu visais savais“, - atsakė keblioje situacijoje atsidūręs politikas.
„Labai nuoširdžiai noriu pasveikinti ir palinkėti būti tikru vyru. Petrai, būk tikras vyras, prisiimk ne tik materialinę, bet ir moralinę atsakomybę“, - linkėjo neseniai vaikelio susilaukusi parlamentarė, įteikdama P. Gražuliui dovanų maišelį su kūdikiui reikalingais daiktais.
P. Gražulis neliko skolingas ir palinkėjo A. Bilotaitei susituokti ir gyventi santuokoje.
Seime kilo skandalas, kai žiniasklaidoje pasirodė žinia apie tai, kad su palangiške Birute Navickaite Seimo narys P. Gražulis susilaukė nesantuokinio vaiko.
Politikui inkriminuojama ir tai, kad jis esą siūlė moteriai nutraukti nėštumą.
P. Gražulis, kalbėdamas su žurnalistais, sakė padaręs klaidą ir atgailavo. „Taip gavosi, esu neatsakingas, viešai atgailauju“, - sakė su žmona prieš kelerius metus išsiskyręs politikas.
Penktadienį Seimo salėje konservatorė Agnė Bilotaitė pasveikino Petrą Gražulį susilaukus dukters ir paragino jį prisiimti ne tik finansinę, bet ir moralinę atsakomybę už savo vaiką.
Parlamentarė įteikė jam dovanų maišelį, kuriame buvo dėvėtų vaikiškų rūbelių.
„Petrai, čia smulki dovanėlė, kad nuvažiuotum pas savo dukrą“, – sakė A. Bilotaitė.
Priimdamas dovaną P. Gražulis nepraleido progos įkąsti savo kolegei Parlamente.
„Labai noriu padėkoti konservatoriams. Visais laikais konservatoriai mane tik puola, žemina, pirmą kartą pasveikino. O Agnei palinkėčiau, kad ji gyventų santuokoje ir susituoktų. Agne, susituok greičiau, negyvenk nesantuokoje“, – sakė P. Gražulis.
DELFI primena, kad palangiškė Birutė Navickaitė viešai pripažino su P. Gražuliu susilaukusi dukters. Vaikas gimė balandžio 8 dieną.
Parlamentaras neneigia, kad sužinojęs apie nėštumą siūlė moteriai darytis abortą.
Kone dvigubai už P. Gražulį jaunesnės 31-erių palangiškės teigimu, santykių metu jis kalbėdavo apie norą kartu susilaukti vaikų, tačiau pati to neplanavusi: „Jis pats kalbėdavo apie tai, aš tiesiog karpiau ausim. Tiesiog pasiklausydavau jo kalbos, ir tiek.“
P. Gražulis tikino, kad nėštumas jam buvo didelė staigmena, nes, anot jo, B. Navickaitė buvo prisipažinusi, kad yra nevaisinga: „Žmogus pasakė, kad dešimt metų yra nevaisinga, nepastoja, vaiko nesusilaukia. Kaip atsitiko, taip atsitiko.“
Tai patvirtino ir pati Birutė. „Aš ilgą laiką nepastojau. Tą dalyką jis sužinojo tik tada, kai aš jau buvau nėščia. Dabar jis tą apsuko ir naudoja prieš mane, – teigė palangiškė. – Kad aš dešimt metų nepastojau, jis sužinojo tik tada, kai buvau nėščia.“ B. Navickaitės teigimu, nėštumo metu ji nesulaukė P. Gražulio palaikymo, priešingai – išgirdo pasiūlymą nutraukti nėštumą.
Anot moters, visas P. Gražulio meilumas ir asistavimas baigėsi sužinojus apie nėštumą. Jai itin užkliuvo tai, kad jis nevengė įžeidinėti, tačiau, kai įžeidimai palietė vaiką, moteris sako jau neapsikentusi.
„Taip išėjo, neatsakingas esu, viešai atgailauju“, – iš karto po žinos paviešinimo DELFI kalbėjo P. Gražulis, neneigiantis, kad moteriai siūlė darytis abortą. „Neatsakingai pasielgiau. Žmogus pasakė, kad dešimt metų yra nevaisinga, nepastoja, vaiko nesusilaukia. Kaip atsitiko, taip atsitiko, – kalbėjo P. Gražulis. – Po pirmo karto tai atsitiko ir po trijų savaičių pasakė, kad laukiasi.“
Parlamentaro teigimu, jis su Birute bendravo „gal kokį gerą mėnesį arba du“. P. Gražulis, išgirdęs klausimą, ar per šį mėnesį jis su palangiške buvo suartėjęs daugiau nei vieną kartą, teigė: „Na taip, bet po pirmo karto ji pasakė, kad laukiasi. Po pirmo karto.“
Dėl Valstybės saugumo departamento (VSD) pateiktos informacijos Lietuvos institucijos atsisakė išduoti eksporto licenciją oro eismo valdymo sistemas gaminančiai įmonei „LiTak-Tak“.
„Komisijos strateginių prekių licencijų išdavimo klausimas spręstas ir Ūkio ministerijos sprendimai neišduoti dvejopo naudojimo prekių eksporto licencijos UAB „LiTak-Tak“ buvo priimti vadovaujantis Lietuvos Respublikos valstybės saugumo departamento pateikta informacija“, – BNS nurodė A. Ramoškaitė.
Konkrečių prekių ir šalių, į kurias norėta jas eksportuoti, ji sakė negalinti atskleisti, nes ši informacija gali sudaryti bendrovės komercinę paslaptį.
Įmonė nesutiko, kad šie duomenys būtų paviešinti ir į BNS klausimus neatsakė. VSD atsisakė komentuoti savo rekomendaciją.
„LiTak-Tak“ gamykla įsikūrusi Keturiasdešimties Totorių kaime Vilniaus rajone. Ji gamina oro eismo valdymo sistemas, radarus.
Registrų centro duomenimis, nuo praėjusio spalio „LiTak-Tak“ valdo Ukrainos piliečiai Valerijus Boguslavskis ir Sergijus Perevarovas.
VSD atstovė Aurelija Katkuvienė BNS patvirtino naujienų portalo vz.lt paskelbtą informaciją, kad „LiTak-Tak“ turi VSD leidimą dirbti su slapta informacija bei NATO patikimumo deklaraciją.
Anot vz.lt, pernai bendrovės apyvarta išaugo 1,4 karto iki 31,5 mln. eurų. Grynasis pelnas išliko panašus. Pernai jis siekė 7,64 mln. eurų, o užpernai – 7,88 mln. eurų.
Seimo valdyba ragina atsistatydinti parlamento vicekanclerį Antaną Dimaitį, penktadienį paskelbė Seimo pirmininkas Viktoras Pranckietis.
„Aš perdaviau jam valdybos nuomonę, o pačių priežasčių paklauskite Arvydo Nekrošiaus, jis atsakingas už šią sritį“, – penktadienį BNS sakė parlamento vadovas.
A. Dimaitis Seimo valdybos raginimo nekomentavo.
Seimo vicepirmininkas A. Nekrošius BNS teigė, kad vicekancleriui siūloma atsistatydinti „dėl išreikšto nepasitikėjimo“.
„Tam tikri niuansai jo darbinėje veikloje kelia susirūpinimą ir tam tikrus nuogąstavimus. To vedini mes nusprendėme padėkoti žmogui už darbą“, – sakė politikas.
A. Dimaitis Seimo vicekancleriu dirba nuo 2015 metų. Iki tol jis vadovavo Seimo Bendrųjų reikalų departamentui.
Lietuvos socialdemokratų partijos (LSDP) Panevėžio skyriaus taryba sako, kad Specialiųjų tyrimų tarnybos (STT) įtarimų sulaukęs Panevėžio meras Rytis Mykolas Račkauskas turėtų kuo greičiau pasitraukti iš pareigų.
„Meras turi labai rimtai apsvarstyti galimybę iš pareigų pasitraukti savo noru. Miesto gyventojų pasitikėjimas juo yra sumenkęs“, - sako LSDP Panevėžio miesto skyriaus pirmininkas Andrius Busila.
Panevėžio miesto savivaldybės tarybos LSDP frakcijos nariai mano, kad galimos mero korupcijos atvejis didina panevėžiečių nusivylimą demokratija, trikdo savivaldybės administracijos ir tarybos darbą.
R. M. Račkauskas Panevėžio meru buvo išrinktas kaip judėjimo „Povilas Urbšys už sąrašą KARTU“ atstovas.
Antradienį R. M. Račkauskui STT pareigūnai pareiškė įtarimus prekyba poveikiu ir piktnaudžiavimu tarnyba ir jį sulaikė. Teismas R. M. Račkauską nuo pareigų nušalino trims mėnesiams. Jam skirta kardomoji priemonė - rašytinis pasižadėjimas neišvykti. Meras įtariamas dėl piktnaudžiavimo tarnyba bei prekybos poveikiu, primena ELTA.
Mero patarėja Gintarė Maskoliūnienė, įtariama prekyba poveikiu, nušalinta mėnesiui.
Įtariama, kad Panevėžio miesto savivaldybėje galimai buvo piktnaudžiaujama tarnyba ir duodami neteisėti nurodymai savivaldybės administracijos valstybės tarnautojams, siekiant sudaryti palankias sąlygas kai kurioms įmonėms laimėti viešųjų pirkimų konkursus.
STT pareigūnams įtarimų sukėlė kai kurie Panevėžio miesto savivaldybės viešieji pirkimai, susiję su projektavimu, dokumentacijos rengimu. Įtariama, kad kai kurioms įmonėms galimai buvo žadama paveikti Panevėžio miesto savivaldybės administracijos tarnautojus, jog šie ateityje priimtų palankius sprendimus dėl tų įmonių dalyvavimo ir laimėjimo savivaldybės organizuojamuose viešųjų pirkimų konkursuose ar dėl jau sudarytų sutarčių vykdymo. Ikiteisminio tyrimo metu surinkta duomenų, leidžiančių pagrįstai įtarti, kad už pažadėtą palankių sprendimų priėmimą galimai buvo atsilyginta ir kyšiais - paslaugomis.
Atliekant ikiteisminį tyrimą, įtarimai pareikšti 6 asmenims. Panevėžio miesto savivaldybės meras R. M. Račkauskas įtariamas prekyba poveikiu bei piktnaudžiavimu tarnyba, mero patarėjai G. Maskoliūnienei bei kelių privačių bendrovių atstovams pareikšti įtarimai dėl prekybos poveikiu.
Vienu metu sėdėti ant dviejų vadovo kėdžių ir daryti tai kokybiškai – įmanoma, įsitikinę Santaros klinikų dalininkai – Sveikatos apsaugos ministerija (SAM) bei Vilniaus universitetas (VU), – kai po korupcijos skandalo mėnesiui laikinuoju klinikų direktoriumi paskyrė jau keturis mėnesius šias pareigas einantį prof. Juozą Raistenskį.
„Toks sprendimas priimtas po to, kai abiem dalininkams nepavyko sutarti dėl tinkamos kandidatūros užimti laikinojo vadovo poziciją iki nuolatinio vadovo konkurso paskelbimo. Abu dalininkai tuomet sutarė, kad likęs laikas iki naujo konkurso yra sąlyginai trumpas, tad ir ieškoti laikinojo vadovo vos keliems mėnesiams, kuomet šias pareigas sėkmingai atliko prof. Juozas Raistenskis, būtų netikslinga“, – tikina E. Spūdys.
„Pavyzdžiui, jis pagal SAM rekomendacijas padidino atlyginimus medikams, daugiausia dėmesio skirdamas mažiausiai uždirbantiems, nors tai patiko ne visiems Santaros klinikų senbuviams. Svarbu paminėti ir tai, kad daugybę metų jautrus Vaiko raidos centro klausimas jau baigiamas spręsti – štai šią savaitę iš senų ir avarinės būklės patalpų šis centras laikinai perkeliamas į kitas patalpas, kol bus pastatytos naujos. Dėl naujo statinio kaip tik yra pasirašoma sutartis su konkurso laimėtoju, artimiausiu metu bus pradedami darbai. Tai įgavo pagreitį vadovaujant būtent šiam vadovui.
Ministras su laikinuoju Santaros klinikų vadovu reguliariai susitinka aptarti einamųjų klausimų, ko iki tol nebūdavo, nebuvo įprastos tokios praktikos“, – tvirtina L. Bušinskaitė-Šriubienė.
Tačiau Seimo sveikatos reikalų komiteto narys A. Matulas įsitikinęs, kad vienas žmogus dviem gydymo įstaigoms vadovauti neturėtų.
„Žmonių, kurie galėtų užimti tokias pareigas, yra daugybė. Keista, kada žmogus vadovauja dviem stambioms įstaigoms. Tokios situacijos neturėtų būti.
Be to, laikinai einantis Santaros klinikų vadovo pareigas J. Raistenskis yra korektiškas, taktiškas žmogus, tačiau būdamas laikinas vadovas tinkamai atstovauti įstaigai politiniame lygmenyje negali. Juo labiau, kai dabar teikiami įstatymų projektai dėl vaistinių, valstybinių įstaigų optimizavimo“, – kalba A. Matulas.
Naujos K. Strupo pareigos – pažeidžiant įstatymą?
Jau po to, kai prof. K. Strupui buvo pareikšti įtarimai korupcija, jis laimėjo konkursą vadovauti Pilvo chirurgijos centrui. Laikinai einantis Santaros klinikų vadovo pareigas prof. J. Raistenskis prof. K. Strupą ir paskyrė šio centro vadovu.
„Situacija – dviprasmiška. Nekaltumo prezumpcija sako, kad kol galutiniu neskundžiamu teismo sprendimu žmogus nepripažįstamas kaltu, jis negali būti laikomas kaltu padariusiu nusikaltimą. Tačiau vienais atvejais nepratęsiama tam tikrų asmenų tarnyba, jie tampa specialiaisiais liudytojais, jų atžvilgiu taikoma kaltumo prezumpcija, kitais, kaip šiuo, taikoma nekaltumo prezumpcija. Lietuvoje yra lygūs ir lygesni.
Aš, kaip teisininkas, pasisakau už nekaltumo prezumpciją, tačiau reputacija, skiriant vadovus į pareigas, yra vertinama, o pagal Korupcijos prevencijos įstatymą, privaloma gauti STT išvadą. Kadangi tai nebuvo padaryta, steigėjas turėtų susirūpinti šia situacija“, – teigia V. Gailius.
Tačiau nors SAM tokios išvados reikalavo, kitas Santaros klinikų dalininkas – VU bei pats prof. J. Raistenskis tokios išvados poreikio nematė.
„Darbo santykiuose, visų pirma, galioja įstatymai, o kol vyksta ikiteisminis tyrimas, – ir nekaltumo prezumpcija. Pilvo chirurgijos centras yra Pilvo medicinos tarnybos sudėtinė dalis, vadinasi, darbo pobūdis yra vadovavimas pilvo chirurgų komandai.
Prof. K. Strupas yra vienas geriausių pilvo chirurgų visame regione. Kadangi vadovavimas chirurgų komandai yra itin svarbus darbas kasdien siekiant išsaugoti pacientų gyvybes, teisme nėra įrodyta jo kaltė, taip pat į Pilvo chirurgijos centro vadovo funkcijas neįeina tos funkcijos, dėl kurių vyksta ikiteisminis tyrimas, nebuvo pagrindo prieštarauti jo vadovavimui pilvo chirurgų darbui“, – tikina E. Spūdys.
„A. Veryga išsakė savo labai griežtą nuomonę ir išbarė prof. J. Raistenskį už tokį nekorektišką ir neatsakingą poelgį. Tik šiuo atveju reikėtų nepamiršti ir to, kad antrasis dalininkas laikėsi kitokios nuomonės“, – sako L. Bušinskaitė-Šriubienė.
„Pagal galiojančius teisės aktus, naujas konkursas į klinikų vadovo generalinio direktoriaus poziciją turėtų būti skelbiamas rugsėjį. Jeigu konkursas vyks sklandžiai, naująjį vadovą klinikos turės lapkritį. Visi kandidatai viešo konkurso metu bus lygiaverčiai, laikinas vadovavimas prof. J. Raistenskiui, jeigu jis nuspręstų konkurse dalyvauti, jokių pranašumų nesuteiktų.
VU manymu, remiantis gerąja tarptautine praktika ir geriausių užsienio universitetinių ligoninių patirtimi, naujasis klinikų vadovas turėtų išmanyti mokslinės ir pedagoginės veiklos specifiką. Be to, ankstesniuose dalininkų susitikimuose ir su klinikų atstovais sutarta plėsti klinikose diegiamų antikorupcinių priemonių spektrą siekiant užkardyti tokius nusižengimus ateityje. Klinikoms vadovauti turi nepriekaištingos reputacijos ir itin aukštos kvalifikacijos reikalavimus atitinkantis asmuo, o visi sprendimai bus priimami konsultuojantis su antruoju dalininku – SAM“, – kalba E. Spūdys.
Liberalų sąjūdžio pirmininkas Eugenijus Gentvilas sako, kad Socialdemokratų darbo frakcijos įregistruotos Politinių partijų įstatymo pataisos prieštarauja sveikai logikai. Pasak liberalo, tai yra G. Kirkilo manipuliacijos norit gauti valstybės dotacijas naujai susikūrusiai partijai nedalyvaujant rinkimuose.
„Mano kalboje atsirastų daug žodžių įvertinti šitoms manipuliacijoms. (...) Partijų finansavimo esmė - gauti finansavimą iš valstybės, jeigu dalyvauja rinkimuose. Kadangi G. Kirkilo atskilėliai nuo Gintauto Palucko socialdemokratų atsiskyrė tik praėjusį rudenį, šita partija negali gauti jokio finansavimo, nes dar nedalyvavo jokiuose rinkimuose, nes artimiausi rinkimai, kuriuose jie galėtų dalyvauti, bus tik kitų metų pavasarį. Ką daryti G. Kirkilui? Pabėgo nuo socialdemokratų, sukūrė naują partiją, o pinigėlių nėra, tai reikia pakeisti įstatymą, kad neprivalu dalyvauti rinkimuose“, - penktadienį „Žinių radijui“ sakė liberalų pirmininkas.
Pasak E. Gentvilo, gavę finansavimą socialdemokratų sąskaita, socialdemokratai darbiečiai gali iš viso nedalyvauti jokiuose rinkimuose ir taip iškreipti visą partinę sistemą.
„Žiūrint į G. Kirkilo partijos interesus, teoriškai gali atsitikti taip: jie, nedalyvavę jokiuose rinkimuose, pradeda gauti finansavimą, o paaiškėtų, kad jie niekada ir nedalyvaus rinkimuose. Na, pavyzdžiui, kitų metų pavasarį jie nekelia savo sąrašų. Jie Europos Parlamento rinkimuose net neplanuoja dalyvauti. Tai finansavimą gauna kažkokia grupė žmonių, kuri tokiu būdu visiškai iškreipia partijų įstatymo esmę. Politinės partijos turi dalyvauti politiniame gyvenime, o ne tik sėdėti vienuolikos asmenų frakcijoje Seime“, - teigia E. Gentvilas
„Rinko, pirmiausia pažymėdami partiją, jie mato, kokie žmonės partijoje. Taip pat pažymi žmones sąrašuose, vadinasi, jie rinko tuos žmones. Jeigu dabar jie sukūrė partiją, tai manau, būtų teisinga, kad ir tie patys komitetai turėtų teisę į tą patį partijų finansavimą ir sąlygos jiems kurtis turėtų būti tokios pačios“, - trečiadienį „Žinių radijui“ sakė Seimo pirmininkas.
Aplinkos viceministras Martynas Norbutas sulaukė kritikos dėl dalyvavimo posovietinėms šalims skirtame seminare Jungtinėse Valstijose.
Politikas sako, kad išvyka suteikė išskirtinę progą aukštiems užsienio pareigūnams pristatyti Lietuvos poziciją. Opozicija teigia, kad Lietuvos valdžios atstovams nedera dalyvauti renginiuose, kai kviečiami atstovai iš „buvusios Sovietų Sąjungos šalių“.
Užsienio reikalų ministerija šį vizitą pavadino žmogiška klaida.
M. Norbutas: tai buvo unikali proga
Kelių JAV veikiančių organizacijų kvietimu M. Norbutas Jungtinėse Valstijose viešėjo birželio 3–10 dienomis.
Kartu su juo „jaunųjų lyderių“ programoje dalyvavo Baltarusijos, Gruzijos, Kazachstano, Kirgizijos, Moldovos, Tadžikistano, Ukrainos ir Uzbekistano viceministrai.
Vizito dalyviai susitiko su Kongreso nariais, įvairių analitinių tyrimų centro atstovais.
M. Norbutas sakė neabejojantis, kad šis vizitas buvo labai naudingas tiek jam, tiek šaliai.
„Dalyvauti programoje buvo kviečiami atstovai iš buvusių Sovietų Sąjungos šalių. Vizito tikslas paskatinti demokratijos procesus šiose šalyse – parodant, kad nemažai šalių jau yra pasiekusios tai, apie ką kalbėta JAV. Lietuva daugeliu atveju buvo pavyzdys“, – BNS sakė viceministras.
„Turėjau išskirtinę progą susitikti su aukštas pareigas einančiais pareigūnais ir nuomonę formuojančiais institutais ir pristatyti Lietuvos pažangą ir laimėjimus demokratijos raidos procese, taip pat kelti svarbius Lietuvai klausimus ir prašyti palaikymo, pavyzdžiui, klausimuose dėl „NordStream2“, – teigė jis.
„Dar daugiau – tai buvo unikali proga artimiau susipažinti su Rytų partnerystės šalių viceministrais ir diskutuoti dėl sričių, kuriose galėtume aktyviau dirbti kartu“, – pridūrė M. Norbutas.
Jo teigimu, vizito išlaidas padengė organizatoriai – organizacijos „StrategEast Center“ ir „Open World Leadership Center“.
Konservatorių lyderiui Gabrieliui Landsbergiui viceministro kelionė kelia abejonių. Jo teigimu, organizacija „Strategeast“, atsakinga už renginį, įkurta visai neseniai, todėl kyla klausimas, ar ji patikima ir kas ją finansuoja.
Politikui taip pat užkliuvo, kad pranešimuose spaudai apie šį renginį Lietuva įvardijama kaip buvusios Sovietų Sąjungos šalis.
„Ar kone trijų dešimtmečių nepriklausomybės, iš kurių pusė – narystės ES ir NATO, nepakanka, kad galėtumėme save apibūdinti ne buvusios sovietinės respublikos vardu? Gėdinga, kad nereaguojame ir leidžiame, kad klaidinančios etiketės būtų lipdomos specialiai ar suklydus. Manau, valstybės tarnautojai ar politikai neturėtų dalyvauti jokiuose formatuose, kol Lietuva teisingai nebus priskirta ES valstybių būriui“, – sakė G. Landsbergis.
Pernai trijų Baltijos šalių ambasadoriai parašė laišką Vokietijos laikraščiui „Zeit“, kad Lietuva, Latvija ir Estija nėra Sovietų Sąjungos valstybingumo ir teisių perėmėjos ir teisiškai bei politiškai negali būti vadinamos buvusiomis sovietinėmis respublikomis.
Lietuvos užsienio reikalų ministerija komentare BNS nurodė, kad deda dideles pastangas, kad iš mūsų šalies apibūdinimo dingtų „posovietinės respublikos“ terminas, ir žada prašyti organizacijos atkreipti dėmesį, kad Lietuva buvo sovietų okupuota ir JAV 50 metų trukusios okupacijos nepripažino.
„Lietuvos pareigūnai yra nuolat kviečiami dalyvauti įvairiose stažuočių programose, organizuojamose JAV, kuriose, be ES ar NATO valstybių, dalyvauja ir kitų šalių (pvz., Sakartvelo, Ukrainos, Moldovos, Kazachstano ar kt.) atstovai. Manome, kad šiuo atveju įvyko žmogiška klaida, netinkamai įvertinant valstybių, kurių atstovai kviečiami, ratą“, – M. Norbuto kelionę BNS komentavo Užsienio reikalų ministerijos Komunikacijos ir kultūrinės diplomatijos departamentas.
Iki 18-os jis naiviai tikėjo, kad abu tėvai žuvo katastrofoje ir jokių giminių nėra. Katalikiškoje mokykloje jis patyrė ilgametes patyčias vien todėl, kad augo vaikų namuose. Sulaukęs pilnametystės kaunietis Remigijus Jakštys apie save išgirdo visą tiesą – alkoholikė mama jį paliko laiptinėje, o tėvas visai nežinomas.
Tačiau tai nesutrukdė R. Jakščiui kurti sėkmingą gyvenimą ir padėti kitiems. 20-metis šiandien vadovauja savo įmonei, o dar sėdėdamas mokyklos suole uždirbo 1000 eurų atlyginimą.
Interviu DELFI R. Jakštys pasakojo, kad tėvų atsiprašymo nepriimtų. Labiausiai jis dėkingas globėjai Aldonai.
– Šiuo metu esu įmonės „Mokinio karjera“ vadovas. Tai yra mokinių karjeros ugdymo agentūra. Taip pat turiu renginių organizavimo agentūrą „MK Events“ – rengiame ekskursijas, gimtadienius, vestuves ir visus kitus įmanomus renginius.
Anksčiau dirbau samdomą darbą, tačiau išėjau norėdamas turėti savo verslą. Taip pat dar esu įmonės „Lufthansa“ personalo skyriaus asistentas – karts nuo karto tenka skraidyti į Vokietiją stiuardesių atrankoms.
Kitąmet stosiu į Vytauto Didžiojo universitetą, marketingo specialybę.
– Man visą laiką buvo pasakojama, kad tėvai žuvo avarijoje tuomet, kai buvau mažas. Visą laiką tikėjau, kad neturiu jokių likusių giminių, esu vienintelis savo pavardės nešiotojas.
Tačiau kai man buvo 17 ar 18 metų, draugo tėvai paskatino pasidomėti – jie įtarė, kad taip negali būti. Jiems mano istorija pasirodė neįtikima. Pradėjau domėtis.
Pirmiausia iš vaiko teisių gavau asmens bylą. Sužinojau, kad turiu du brolius ir dvi seseris, vienas brolių miręs nuo vėžio. Pagal pavardes jų pradėjau ieškoti feisbuke ir parašiau. Pasirodo, tie žmonės ir buvo mano broliai bei seserys. Taigi būdamas 18 m. susiradau vadinamą savo šeimą, taip pat ir motiną. Dabar jie visi Airijoje, esu 8 vaikų dėdė. Visi vaikai augo pas globėjus, nė vienas neaugo pas tėvus. Vieninteliam man pavyko šiek tiek prasimušti, kiti dirba fabrikuose užsienyje.
– Kas paaiškėjo dėl jūsų tėvų? Kodėl jie neaugino?
– Labai tuo nesidomėjau, bandžiau klausti sesers, kuri dabar Airijoje gyvena su mama. Žadėjome pasikalbėti, kada susitiksime. Žinau, kad mama alkoholikė, dokumentuose radau, kad ji ne kartą teista dėl kūno sužalojimo. Kas tėvas, iš viso neaišku – jo pavardė neminima net gimimo liudijime. Kiek man pasakojo, jis sėdi „zonoje“.
Dokumentuose perskaičiau, kad mane rado laiptinėje ir atidavė į kūdikių namus. Tada, po pusantrų metų, pasiėmė į vaikų namus – susikūrė fondas „Parama vaikui“, įkurti privatūs nevalstybiniai vaikų namai, juose įgyvendintas šeimos principo modelis – 10-12 vaikų gyveno kaip šeima. Aš šiuose namuose gyvenau iki 14 metų.
Kai kalbėdavau telefonu su buvusia globėja, klausydavosi pokalbių. Nauji vadovai pastatė visiškai naujus namus, krepšinio aikštelę, baseiną, įrengė šviestuvus kaip futbolo stadione. Tačiau, kai pagalvoji, kam vaikams reikalingi lauko šviestuvai? Kaimynai šnekėjo, kad tuos vaikų namus norėta privatizuoti.
Galiausiai pykomės su valdžia ir pasiskundėme vaikų teisėms – paprašėme kažką daryti, antraip grasinome susikrauti lagaminus ir išeiti. Jie nusprendė bandyti kalbėtis su buvusia globėja Aldona. Ši po atleidimo išvažiavo gyventi pas dukrą į Portugaliją, grįžusi lankė kursus ir teismo keliu mus du pasiėmė globoti. Kiti paaugliai grįžo pas savus tėvus, kurie atgavo teisę juos auginti.
Man dabar uždrausta lankytis šiuose vaikų namuose – neva vaikams darau blogą įtaką.
– Spėju, grįžus Aldonai, gyvenimas stojo į senas vėžes?
– Kai išsikrausčiau iš vaikų namų, vėl pradėjau augti su Aldona, prasidėjo gyvenimiškas lūžis. Pradėjau siekti tikslų, mane skatino. O vaikų namuose viskas buvo labai griežtai – niekur negali dirbti, viskas turi būti tik per darbo ar praktikos sutartis. Jiems buvo nepriimtina, jei vaikas kažkur dalyvauja, organizuoja, užsiima veiklomis. O aš norėjau tobulėti – žinojau, kad gyvenime ant kojų stotis turėsiu pats, niekas man ant lėkštės neatneš.
Man buvo 14 metų. Pradėjau ieškoti įvairių galimybių. Iš pradžių mokiausi programuoti bendrovėje „Solid Education“, tačiau po pusmečio pasiprašiau prisidėti prie organizuojamų renginių, atstovauti parodose. Jie man pasiūlė iššūkį – per tris mėnesius visos Lietuvos moksleiviams suorganizuoti žaidimų kūrimo dirbtuves su prizais, maitinimu ir visa tai turėjo būti suorganizuota rėmėjų lėšomis.
Tau 15 metų, tu skambini „Vičiūnų grupei“, prašai paramos jų renginiui... Širdis kalatojosi baisiausiai, buvo įvairiausios patirties. Paskui pradedi paišyti vaizdą apie renginį, gauni rėmėjų. Taigi po trijų mėnesių, antrą renginio dieną, man padavė darbo sutartį ir globėjai turėjo apsispręsti, ar leidžia dirbti. Įmonė nesitikėjo, kad susidorosiu su užduotimi. O aš esu užsispyrusi asmenybė – jei reikia, eisiu spardysiu sienas. Pirmas mano atlyginimas buvo 200 eur.
Po metų, būdamas dešimtokas, pakilau pareigose, tapau verslo plėtros vadovu, atlyginimas pakilo iki 1000 eur, pradėjau keliauti po pasaulį. 18 metų tapau įmonės vykdančiuoju direktoriumi ir akcininku. Iš čia pasitraukiau, kada perėjau į „Lufthansa“. Būdamas 19 metų, įkūriau įmonę „Mokinio karjera“.
– Kaip atsimeni gyvenimą vaikų globos namuose? Ar ten ruošė gyvenimui, ar viskas buvo paduodama „ant lėkštutės?“
– Mus augino savarankiškam gyvenimui. Atsimenu, ir patys plovėme indus, ravėjome daržus, laistėme šiltnamius, mus mokė skalbti, lyginti, tvarkytis. Taip buvo išugdyti savarankiškumo gebėjimai.
Vaikystė buvo gera, su kitais vaikais sutardavome, turėjau draugų. Tačiau lankiau mokyklą, kuri labai nepatiko – joje 7 metus patyriau patyčias vien todėl, kad neturiu tėvų, kad augu vaikų namuose. Tai buvusi Julijanavos vidurinė mokykla.
Mokytojai tai matė, kalbėta ir su mokyklos valdžia, ir su socialine pedagoge. Man net kelį buvo sulaužę. Galiausiai perėjau į kitą mokyklą, V. Kudirkos progimnaziją. Ten ir atsivėriau. Iki tol buvau uždaras žmogus, bijojau bendrauti, viskas – dėl ankstesnėje mokykloje patirto spaudimo.
Naujoje mokykloje ėmė atsiverti charizma, pradėjau bendrauti, atsirado draugų, sulaukiau palaikymo. Vaikų namuose viskas buvo gražu ir nebūčiau iš ten bėgęs, jei ne nauja valdžia. Kaip tik ji atėjo, prasidėjo spaudimas, aiškinimai. Kada mums kando, bandėme kąsti atgal.
– Kaip viskas galėjo klostytis, jei globėja nebūtų grįžusi?
– Būčiau toliau gyvenęs tuose vaikų namuose, toliau užsidaręs savyje, turbūt toliau būčiau kovojęs su vadovais už savo nuomonę ir būvį, o viskas būtų užsibaigę, kada 18-os būtų išspyrę. Jeigu mokaisi, valstybė moka 152 eurus per mėnesį. Tokio dydžio suma juokinga – juk reikia mokėti ir nuomą. Greičiausiai būčiau atsidūręs gatvėje, arba būtų tekę naktimis dirbti, dienomis mokytis ir vargti nušiurusiame bendrabutyje. Būčiau tapęs standartiniu vaikų namų auklėtiniu be jokių siekiamybių.
– Ar augdamas jautei tėvų trūkumą?
– Jaučiau. Tai jaučiu dar ir dabar. Turiu norą rūpintis kitais. Gal todėl, kad manimi per daug nesirūpino, aš bandau ieškoti meilės per kitus, bandau kitiems padėti, tikiuosi, kad ir jie man suteiks grąžos. Ieškau žmogiško kontakto. Gal tai likusi psichologinė trauma. Bet iš tikrų tėvų nenorėčiau gauti meilės – paskaičiau, kad jie daug kartų teisti ir sugebėjo mane palikti laiptinėje. Tai žiauru, beveik tas pats, kas išmesti į konteinerį. Nenoriu jų net matyti, kad ir ką jie besakytų, atsiprašinėtų, nepriimčiau. Jie man svetimi žmonės, nepaisant tos pačios pavardės ir kraujo.
– Kas gyvenime padarė didžiausią įtaką, postūmį?
– Globėja įdėjo daug pastangų, davė didelį postūmį, skatino, netgi leisdavo iki vėlumos sėdėti biure ar kavinėje, su mentoriumi diskutuoti apie motyvaciją. Globėjai užtekdavo parašyti žinutę, kad mane parveš namo. Buvo abipusis pasitikėjimas, ji man leido tobulėti, augti ir taip motyvavo.
Aš pas ją iki šiol gyvenu. Ji užaugino savo keturis vaikus ir dar rūpinasi mumis dviem.
Gyvenime bendraudamas su žmonėmis stengiuosi laikytis trijų pagrindinių taisyklių, ką daro dauguma žmonių: būti geras, nuoširdus ir pakankamai švelnus kaip asmenybė. Tai yra, parodyti kitam dėmesį, nuoširdžiai padėti, gyventi be melo.
– Žinau, kad ir dabar skiri dėmesio savo likimo broliams.
– Kadangi pats pasiekiau savo sėkmės, bandau tą padėti padaryti kitiems. Mentoriauju 13-17 m. paaugliams, jiems vedu seminarus, paskaitas, konsultuoju. Pradėjome bendradarbiauti su organizacija „Gelbėkit vaikus“. Padedame organizuoti ekskursijas į įvairias įmones nepasiturintiems vaikams, vaikų namų auklėtiniams. Dirbame siekdami padėti vaikams, parodyti jiems galimybes, padaryti juos visus lygius, kad būtų mažesnė socialinė atskirtis.
Lietuvoje reikia pokyčių. Taip, mes jau 28 m. laisvi, bet daugumos vyresnių žmonių mentalitetas sovietinis, žmonės dar labai konservatyvūs. Bandome šiems žmonėms pralaužti ledus ir parodyti, kad jei gerai gyveni, tai gali padėti ir kitam gerai gyventi.
Mano tikslas – tėvams išaiškinti elementarų dalyką. Jie galvoja, kad žino, kaip auklėti vaikus. Aš jų nemokysiu, neaiškinsiu, ką reikia daryti, tačiau kai man vaikai papasakoja, kaip su jais tėvai elgėsi, nemotyvavo, nesidomėjo, ilgai dirbo ir nežinojo, ką vaikas veikė... Paskui jie stebisi, kad sulaukę 18-19 metų, vaikai išvažiuoja arti į užsienį, turi problemų su alkoholiu ir panašiai. O elgesio problemų iškyla, nes paaugliams trūko emocinio ryšio. Vaikai pradeda mumis pasitikėti, papasakoja tokių dalykų, kurių tėvams nepatiki.
Mūsų komanda, „Mano karjera“ ir „Gelbėkit vaikus“, paaugliams ir vaikams suteikia emocinį ryšį, tik dažniausiai pasipainioja tėvai, kurie į mus žiūri kaip į sektą ir kaip į nesąmonę. Jiems neįprasta, kad darome gerus darbus.
Jau esu aplankęs daugybę mokyklų, susitikęs su 25 tūkst. moksleivių visoje Lietuvoje ir toliau važinėju.
– Didžiausias mano tikslas – pakeisti Lietuvoje žmonių požiūrį į moksleivį, suteikti jam darbo, praktikos galimybes, kad jis nebūtų nurašytas. Jeigu lauksite, kol jie iš mokyklos ateis į universitetą ir tik tada priimsite praktikai, sudarysite darbo galimybes, nesuprasite, kad jie ten nubuks, smegenys išpus kaip kevalai ir tada bukomis smegenimis ateis pas jus. Geriau pradėkime nuo mažesnių – teisiškai vaikas gali dirbti, atlikti praktiką nuo 14 metų. Suteikime jiems galimybes.
Taip pat sieksiu baigti universitetą, sukurti šeimą. Neturiu tikslo uždirbti milijono, labiau orientuojuosi į paprastus, vertybinius dalykus.
Paskutinės šios savaitės dienos neprimins prieš tai karščiu alsavusios vasaros – bus vėsu ir vėjuota, o debesys dar atneš lietaus. Joninių savaitgalį dangus varvės dar ne kartą, prireiks šilčiau apsirengti.
Penktadienio naktį per šalį toliau keliaus krituliai, pūs smarkus vėjas, griaudės perkūnija. Diena jau bus gaivi, gausiau palis vakarinėje šalies dalyje. Išsilaikys gūsingas vakarų krypties vėjas. Vilniuje ir Kaune naktį numatomas lietus, perkūnija, vyraus 13 laipsnių šiluma. Dieną numatomas nepastovus debesuotumas, truputį palis. Oras sušils iki 20 laipsnių. Šiauliuose naktis taip pat bus lietinga, temperatūra sieks 11 laipsnių šilumos. Dienos metu protarpiais lynos, bus apie 17 laipsnių šilumos. Pajūryje bus vėjuota, lis dažniau. Numatoma 14–16 laipsnių šiluma.
Šeštadienį trumpalaikis lietus apsilankys daug kur, ypač po pietų, tačiau dangus ir vėl dažniau varvės Žemaitijoje. Numatomas kiek ramesnis vakarinių krypčių vėjas. Vilniuje ir Kaune didesni debesys numatomi po pietų, tuo metu šiek tiek palis. Naktį bus apie 11, dieną apie 20 laipsnių šilumos. Šiauliuose, naktį debesuotumas bus menkas, termometrai fiksuos 9 laipsnius šilumos. Dieną truputį lynos, oras sušils iki 18 laipsnių. Pajūryje debesys lietumi taškysis visą parą. Naktį vyraus 13, dieną 17 laipsnių šiluma.
Sekmadienį daugelyje vietovių numatomas lietus, vietomis perkūnija. Joninių diena bus apniukusi, šlapia ir vėsi. Vilniuje ir Kaune naktį temperatūra sieks 11, dieną 16 laipsnių šilumos. Šiauliuose naktį bus apie 10, dieną apie 15 laipsnių šilumos. Pajūryje krituliai jau bus maženi. Temperatūra svyruos tarp 13–16 laipsnių.
Gyventojų genocido ir rezistencijos tyrimo centro mokslininkai teigia, kad prieš du dešimtmečius prestižiniu laikytas jų darbas, dabar nevertinamas. Kartais net valstybės garbę ginančių istorijos daktarų uždarbis prilygsta kiemsargio, vos perkopia minimalų atlyginimą. Jauni mokslininkai, prisidėję prie partizanų vado Adolfo Ramanausko-Vanago palaikų radimo, dėl mažų atlyginimų palieka centrą ir renkasi skambučių centro ar barmeno darbą.
„Aš gaudavau su 30 proc. priedu, ir to priedo niekas už gražias akis neduoda. Realybėje tai reikšdavo, kad aš savo pagrindinį atlyginimą, tuos 325 eurus, atidirbdavau nuo trečiadienio iki sekmadienio Genocido aukų muziejuje, dirbdamas gidu, o pirmadieniais, antradieniais aš dar papildomai eidavau į archyvus ir atidirbinėdavau priedą, kad tiesiog už priedą gaučiau pinigus. Tokia žavi susiklostė situacija, kad porą metų be poilsio dienų dirbdavau“, – sakė istorikas.
D. Indrišionis norėtų grįžti dirbti mokslinį darbą, jei atlyginimai būtų didesni bent 200 eurų. Jo buvusi kolegė Ina Ėmužienė, būsima doktorantė, Genocido centre dirba šešerius mestus.
„Mūsų programa yra partizanų žmonių nuostoliai. Tai – aukos partizaninio karo civilių, kurie žuvo. Mes kiekvieną atskirą atvejį tiriam. Dabar aš dirbu pusė dienos, kadangi ir studijuoju, kad viską suspėčiau. Mano alga yra 240 eurų į rankas“, – pasakojo Gyventojų genocido ir rezistencijos tyrimo centro istorikė I. Ėmužienė.
Centro istorikas Gintautas Miknevičius gauna 430 eurų algą, o išgyvena tik todėl, kad šiek tiek daugiau uždirba jo žmona.
„Politiškai jautri institucija, įvairios tematikos – ir žydų tema, ir partizaninis judėjimas, informacinis karas su Rusija, kai reikia kvalifikuotos informacijos įvairia istorine tematika, žinių, išvadų, analizės. Ne visi su daktaro laipsniu ir dirba čionai, nes iš tikrųjų reikia gyventi. Ir tada svarsto, kad reikia ieškotis kito darbo“, – kalbėjo centro istorikė Kristina Burinskaitė, uždirbanti iki 600 eurų.
Gyventojų genocido ir rezistencijos tyrimo centro vadovė neslepia, kad jauni specialistai dėl mažų atlyginimų centre neužsilaiko. Istorikai priversti rinktis, pavyzdžiui, barmeno darbą, kur atlyginimas didesnis.
„Ir po du aukštuosius baigę, ir dirba daugiau kaip 10 metų, tai jų mažai atsiplėšęs atlyginimas nuo minimumo, ypač, kai jis dabar bus pakeltas. Vienas dalykas – žmogiškasis orumas yra pažemintas, nes šeimos nariai sako tėveliui, kodėl tu dirbi tokioj vietoj, kad mes negalim pragyventi. Ten ką nors jaunimui nesugeba nupirkti, ten kompiuterio geresnio ar panašiai. Kita vertus, mes nuvertinam patį mokslą, jeigu kiemsargio atlyginimas yra prilyginamas mokslo tyrinėtojui“, – sakė Gyventojų genocido ir rezistencijos tyrimo centro direktorė Teresė Birutė Burauskaitė.
Genocido centre dirbęs istorikas, Seimo narys Arvydas Anušauskas teigia, kad prieš 20 metų dirbti šioje institucijoje buvo prestižas, atlyginimai buvo perkopę vidutinį. Dabar – 1,5 karto mažesni, nei vidutinis atlyginimas.
„Kadangi institucija yra prie Seimo, tai nėra priskirta nei prie mokslinių, nei prie kultūrinių, nei biblioteka, nei muziejus, nei grynai mokslinė įstaiga, ji pakibusi ore. Jeigu atskirai nepriimamas sprendimas didinti atlyginimus, tie atlyginimai nesikeičia“, – kalbėjo Seimo Nacionalinio saugumo ir gynybos komiteto narys A. Anušauskas.
Seimo pirmininkas Viktoras Pranckietis sako, kad problema žinoma.
„Yra labai aiški net ne prošvaistė, bet tai turbūt ir proveržis, galima sakyti, kad nuo 2019 m. yra numatyta pakelti atlyginimus 16 proc. kaip tik šiems žmonėms“, – žadėjo V. Pranckietis.
Mokslininkai jau du kartus kreipėsi į valstybės vadovus ir atsakingus Seimo komitetus dėl tokios padėties, teigdami, kad centre dirbantys istorikai tampa labai reikalingi tik tuomet, kai reikia ginti valstybės garbę, tačiau jų eiliniai gyvenimo šiokiadieniai, vegetuojant ant skurdo ribos, niekam nerūpi.
